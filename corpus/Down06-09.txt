Occuparsi della fantascienza nella sua declinazione ecologica è la scelta, di assoluta novità, del saggio di Paolo Lago, un saggio che nella disamina critica di autori italiani e stranieri diventa a sua volta un romanzo di formazione sulla via dell’ecologia. Il piano dell’opera è ottimamente congegnato e accompagna il lettore che ama non solo la saggistica letteraria, ma l’ecologia e il romanzo.  Le opere di fantascienza esaminate trattano, per la maggior parte, dei tipi di società che sono descritte dopo un non precisato evento, catastrofico per la vita del nostro pianeta e per le sue specie.La scelta dei romanzi è basata su due tipologie letterarie: le narrazioni distopiche e quelle simbiotiche tra umano e animale-vegetale. Se nelle prime il mondo è l’ombra di quello che era prima dell’evento catastrofico,  e la disperazione serpeggia nell’esistenza quotidiana degli esseri umani, nelle seconde assistiamo a modelli di comportamento che possono sicuramente salvare il pianeta, ma sono posti temporalmente dopo l’evento del disastro ecologico e dovrebbero avvenire oggi:  la realizzazione di una simbiosi con il mondo animale e vegetale, portatrice di rivoluzione sociale e capace di fermare il capitalismo, prima causa dell’inquinamento esiziale della terra. La scelta di trattare da una parte scenari orridi e spaventosi, e poi di mostrare personaggi eversivi rivoluzionari dai comportamenti atti a ricostruire una terra ormai quasi morta, seppure tardi, è quella che oggi dobbiamo intraprendere, è una scelta formativa dell’autore. In un primo momento la paura fa desiderare al lettore gesti di grande cambiamento per scongiurare la fine del pianeta e nella seconda, e ultima parte del saggio, sono indicate le strade da percorrere per fermare “la casa in fiamme”.Possiamo “figurarci ma anche ante-vivere la sofferenza futura di chi si troverà nel disastro ambientale che si annuncia” (C. Benedetti, La letteratura ci salverà dall’estinzione, Einaudi 2021). L’ecologismo si fonde con l’attacco al capitalismo, all’estrattivismo delle risorse e al femminismo, al punto tale che questi elementi sono scambiabili e contenuti l’uno nell’altro.I romanzi analizzati nel saggio sono, in ordine: Paolo Zanotti, Bambini bonsai (2010), Bruno Arpaia, Qualcosa, là fuori (2016), Alessandro Bertante, Pietra nera (2019), Margaret Atwood, L’anno del diluvio (The Year of the Flood, 2009), Laura Pugno, Sirene (2007), Moira Dal Sito, Quando qui sarà tornato il mare (2020), Kassandra Montag, Terre sommerse (After the Flood, 2019), Ezio Sinigaglia, Eclissi (2016), Claudio Morandini, Gli oscillanti (2019), Helen Macdonald, Io e Mabel (H is far Hawk, 2014), Alessandra Sarchi, Violazione (2012), Richard Powers, Il sussurro del mondo (The Overstory, 2019).Altri romanzi contemporanei citati sono: Gianni Celati, Narratori delle pianure (1985), Id., Verso la foce (1989), Maria Rosa Cutrufelli, L’isola delle madri (2020), Gianluca Di Dio, La Sublime Costruzione (2021), Mario Fillioley, Sesso più, sesso meno (2021), Telmo Pievani, Mauro Varotto, Viaggio nell’Italia dell’Antropocene. La geografia visionaria del nostro futuro (2021), TINA, Storie della grande estinzione (2020).
«Nella mia anima Veracruz è una domanda. È stato così fin dall’inizio. Ed è ancora così, dopo tutto questo tempo. Eppure sono qui, sul lungomare del porto, davanti all’Hotel Emporio, con i suoi balconi e la terrazza dell’ultimo piano. A osservare cose che non accadono […] Non ho ancora una risposta, per Veracruz. Non sono nemmeno sicuro di come ci sia arrivato. Sì, certo, conosco la storia, è la mia, ma ogni volta faccio fatica a crederci, a capirla»: sono le parole di Yani, il protagonista del romanzo “Un Campari a Veracruz” di Gianni Morelli, rientrante nel filone del realismo magico. L’opera è ambientata in vari luoghi del Messico meridionale, come Veracruz, Oaxaca, la Sierra Madre del sud e le pianure dell’Istmo di Tehuantepec; la storia narrata coinvolge diversi personaggi, anche se il protagonista principale è Yani, seguito poi da una misteriosa donna che viaggia su una limousine bianca.L’autore intreccia il destino di Yani con quello di diversi personaggi, alcuni più caratterizzati rispetto agli altri ma tutti indistintamente con un peso importante per l’avanzamento della storia; ad esempio, vi sono degli amici che si riuniscono al bar Mocambo, a Oaxaca, e seduti a un tavolo rotondo si raccontano aneddoti, esprimono fantasie e fabbricano menzogne ad arte, il più delle volte innocue, mentre sorseggiano innumerevoli Campari.«Il Mocambo era una cantina esplicitamente messicana nell’atmosfera, nel blu scuro ma brillante di alcune pareti e nel polveroso color aragosta delle altre. Frequentato quasi esclusivamente da locali e da qualche occasionale alcolista di passaggio, il Mocambo respirava l’aria di Oaxaca, non lontano dal centro, in direzione del Mercado Central. Un bar per uomini, prevalentemente commercianti, artigiani, camionisti ma anche contadini e manovali nei giorni di paga, roba popolare: un locale pulito senza particolari pretese».È in questo caratteristico locale che Yani narra la storia della sua Regina azteca: una donna bellissima che lui aveva intravisto per pochi minuti mentre saliva su una limousine bianca; egli aveva anche avuto la fortuna di incrociare il suo sguardo, e di ammirare il suo sorriso prima di vederla andare via. Da quel momento Yani la cerca, e si ossessiona al pensiero di rivederla; gli amici del bar sono divertiti dal folle innamoramento dell’uomo ma cercano anche di aiutarlo, trovando informazioni su questa regina sfuggente. Gianni Morelli racconta la storia di una bruciante passione, vissuta tra realtà e sogno, mentre ci affascina con le atmosfere senza tempo di un luogo magico.“Panini al prosciutto. Storia di un’assassina” è il nuovo romanzo noir di Christian Cantelli Podestà, in cui si racconta di un vero e proprio angelo della morte: la cinquantenne Caterina vive a Los Angeles da quando era approdata in America per una vacanza, e nella città californiana aveva incontrato l’amore della sua vita. Si era sposata poco dopo e aveva messo al mondo una bambina; lei e suo marito lavoravano nel loro chiosco di panini sul molo turistico di Santa Monica e tutto sembrava andare a gonfie vele, finché un’ombra non aveva avvolto la coppia felice. Al marito di Caterina era stata diagnosticata una forma precoce di demenza senile, e non era passato molto tempo prima che le conseguenze di questa tremenda malattia si manifestassero inevitabilmente:«Era giovane, piena di grinta ed entusiasmo, ma quello sfortunato evento diede un colpo tremendo alla sua voglia di vivere, dando il via all’inevitabile declino della sua anima verso il baratro dell’oscurità».Quando l’autore introduce la protagonista, ce la mostra ormai rassegnata a un’esistenza grigia e priva di slanci: la osserviamo mentre cammina con sguardo incattivito sul molo, ed è possibile intuire la rabbia che prova dai suoi gesti nervosi e dall’insofferenza con cui, poi, una volta aperto il chiosco, tratta i suoi clienti. Ormai il marito ha perso la maggior parte delle facoltà fisiche e mentali, e lei è l’unica a provvedere alla famiglia e alla crescita della figlia; i suoi sogni ormai infranti hanno lasciato il posto alla paura di non reggere la fatica e il dolore e, soprattutto, all’odio verso tutto e tutti:«Esso cresceva dentro di lei, nutrendosi di disperazione e paura, indurendosi sotto i colpi possenti della repressione e della disciplina, divenendo un motore potente, oscurità immanente e guida».Christian Cantelli Podestà ci mostra come il dolore più acuto – Caterina purtroppo dovrà patire altre angherie dal crudele destino – possa trasformare un essere umano in un mostro: la donna inizia a perdere il senno, benché resterà lucida fino alla fine della sua storia, e trasformerà la sua insopportabile disperazione in una cieca vendetta. L’autore imbastisce una vicenda piena di colpi di scena, di tormenti e di bizzarre scelte che condurranno Caterina verso l’oscurità, trascinando con sé molte vittime della sua furia. Christian Cantelli Podestà presenta un romanzo crudo e brutale, con una protagonista spietata che però non può non suscitare pena nel lettore, che sa di non poterla assolvere dai suoi crimini ma riesce comunque a comprendere il perché delle sue scellerate azioni.Uno in diviso – il romanzo che ha segnato l’esordio di Alcide Pietrantozzi – è un libro che ha già assunto diverse forme e vissuto diverse vite. Uscito per la prima volta nel 2006 per Hacca edizioni, e trasposto nel 2013 in una graphic novel per la casa editrice Tunuè, torna oggi in libreria in una nuova edizione tascabile per Bompiani.  Nonostante sia passato del tempo dalla prima pubblicazione, Uno in diviso mantiene intatta la sua natura disturbante. Al centro della trama ci sono Kehinde e Taiwo, due gemelli siamesi perennemente uniti dalla vita in giù, a formare una ypsilon umana. Il loro modo di vivere è quello tipico dei reietti, ma la loro solitudine non è mai completa, visto che si trovano costantemente in compagnia l’uno del l’altro.I due (o l’Uno) si guadagnano un magro stipendio in uno squallido hotel per incontri, un luogo che si allinea perfettamente con il loro gusto per le cose raccapriccianti. Al di là del bancone della reception, i fratelli si nascondono dagli sguardi indiscreti dei loschi clienti, fingendo di essere due persone distinte; l’aspetto respingente dei protagonisti non è però la cosa di cui il mondo esterno – e il lettore – dovrebbe preoccuparsi di più. Ciò che rende questo romanzo “ripugnante” è in realtà la ricerca di un personalissimo senso di bellezza – una bellezza totalmente distante dal senso comune – che porterà Kehinde e Taiwo a compiere una lunga serie di efferatezze, compiendo una vera a propria discesa negli inferi.  La stessa struttura di Uno in diviso è studiata per essere un viaggio infernale: la prima parte del libro (Uno) è a sua volta divisa in due sezioni, antinferno e inferno; mente la seconda (Diviso) si srotola attraverso vari gironi, fino ad arrivare all’antipurgatorio. Man mano che la narrazione procede, i due fratelli si spogliano progressivamente di ogni moralità, compiendo di volta in volta azioni e crimini sempre più estremi.  La lunga serie di scene raccapriccianti prende in realtà le mosse da un dialogo tra i due gemelli, a proposito dell’esistenza di Dio. Kehinde, che sembra assumere il ruolo del fratello “buono”, è fermamente convinto dell’esistenza di Dio, mentre Taiwo, il lato oscuro della ypsilon, cerca di scardinare la fede del fratello («Se tu sostieni che solo per il fatto che dico dio, che penso dio, ci credo, ti sussurro la parola Pantàfaga e ti spiego anche che, per l’esattezza, mi riferisco a una mostruosità notturna che si adagia sul grembo dei dormienti. Ora tu la stai pensando. Dunque ci credi?», pag. 79-80). La conversazione si sposta poi su un altro argomento centrale, ovvero quello dell’aborto, e le prospettive dei due fratelli su questo punto sembrano rispecchiare i loro ruoli: il “buono” considera l’aborto come un atto contro Dio, mentre il “cattivo” rivendica di considerare l’aborto come un omicidio, ma non per questo di condannarlo («Omicidio. Esatto. Io, come tu ben sai, sono favorevole all’omicidio. L’omicidio è l’orlo più estremo di quel fazzoletto sporco che è il sentimento umano.» p.97)  L’arrivo di due ragazze (Eleonora e Ana) offre l’occasione ai gemelli di provare le loro rispettive tesi. I corpi di Eleonora e Ana diventano il materiale umano per un esperimento estremo. Anche le scene più violente e raccapriccianti perdono quindi in qualche modo il loro aspetto respingente (anche se risulta comunque difficoltoso mantenere lo sguardo sulla lettura), perché costituiscono la continuazione del dialogo filosofico dei due fratelli.  Così, un romanzo che nasce probabilmente anche per sconvolgere, nasconde alcuni elementi di lettura più profondi, che vengono richiamati anche grazie all’utilizzo di una simbologia continua. Il tema del tempo e della ciclicità è sicuramente quello più evidente, ed è richiamato da diversi elementi che ricorrono periodicamente. L’uroboro, per esempio, tatuato sul collo di Kehinde, che simboleggia la ciclicità del tempo, la potenza che divora sé stessa e si rigenera costantemente. Il tema della ciclicità è anche richiamato dal costante riferimento ad un orario preciso (le 19.47.02) che ricorre in diversi momenti del libro. Si potrebbe sicuramente mettere in dubbio la riuscita di questo romanzo, perché a volte si ha l’impressione che sia un lungo esercizio di stile, e che l’aspetto ripugnante cannibalizzi in qualche modo il discorso filosofico attorno all’esistenza di Dio e alla fede. Nonostante questo, Uno in diviso ha sicuramente dimostrato le capacità stilistiche di Pietrantozzi: la sua scrittura è lirica, ma mai eccessiva, ed è forse il vero motivo per cui si dovrebbe leggere questo libro, anche a diversi anni di distanza dalla sua prima uscita.  «Lecco mio fratello sulle labbra, piano. E soffio sul suo occhio ferito. Questo bacio amaro e dolce, questo bacio forte e fragile, che nessuno vede, questo bacio divino e infernale. Questo bacio che, contro la durezza della terra – come un dito gelido nel lavabo in cui scorre la più bruciante delle acque –, ambiguo e sincero, sa annodare due tempi diversi, due suoni dissonanti, sa congiungere due frangenti di cui, se il primo è sorto nel mare, a pochi metri dall’arena, l’altro è spuntato sul picco più alto del monte.» A fine lettura, ci si chiede forse cosa abbia ancora questo libro da dirci, a più di dieci anni dalla sua uscita. Forse, la risposta a questa domanda è racchiusa in ciò che Taiwo dice al fratello in un passaggio del romanzo:  «I libri ci hanno insegnato che la metafora ha un significato indispensabile, e che la buccia di un limone può diventare la scorza del sole. Ma io, a volte, immagino di essere piccolo come un insetto, di avere la consistenza di una formica, e più diminuisco io, più tutto quello che ho attorno diviene immenso. E mi pare di poter capire…» .Ed è così che ci si sente dopo aver letto Uno in diviso. Se si riesce ad arrivare indenni a fine lettura – se si riesce a mantenere lo sguardo costante e vigile su tutte le pagine –, oltre che tremendamente infastiditi, ci si sentirà probabilmente come dei piccoli insetti che sbattono la testa contro questioni i filosofiche ben più grandi di loro