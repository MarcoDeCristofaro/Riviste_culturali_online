Romanzo mistico e dalle ambientazioni tipicamente gotiche, Le madri nere di Patricia Esteban Erlés viene pubblicato nel 2023 dal piccolo editore Cencellada nella traduzione di Sara Papini. L’autrice, classe 1972, originaria di Saragozza, docente ed editorialista, aveva già scritto libri di racconti (aggiudicandosi il premio di Narrativa dell’Università di Saragozza); con questo romanzo d’esordio ha conquistato, nel 2017, il prestigioso premio Dos Passos per il miglior primo romanzo.Atmosfere spettrali e oscure fanno da sfondo alla storia del Santa Vela, una casa che ha ormai abbandonato gli antichi fasti, da quando la morte per la prima volta ha varcato la sua soglia. La triste vicenda della sventurata vedova Corven è stato solo il preludio al futuro della magione, successivamente adibita a orfanotrofio che accoglie – o meglio, imprigiona – giovani disperate che vengono affidate alle cure – alle grinfie – delle cosiddette Madri nere, suore che hanno il compito di rieducare le loro già troppo traviate vite. Padri vedovi che non sono più in grado di servire un piatto caldo alle proprie figlie, orfane che necessitano di case, figlie odiate dalle proprie sorelle per la loro bellezza, bambine diverse, stregate. Il Santa Vela ha ormai cambiato veste per conformarsi al suo scopo: a caratterizzarlo sono il buio e i corridoi senza uscite, le soffitte soffocanti e il suono delle incessanti preghiere.Le bambine devono lasciare ogni speranza nel preciso momento in cui oltrepassano quella porta, perché in quel luogo che sembra stato dimenticato da Dio – o è forse la sua onnipresenza ad averlo reso così maledetto – non c’è alcuno spazio per la propria identità. Sono banditi i nomi propri, le folte chiome, un qualunque abito che conservi un accenno di personalità: tutto viene sostituito da divise grigie e anonime, da capelli rasati per «estirpare la vanità alla radice», da appellativi che portano nomi di virtù cui ambire, come la Speranza, la Modestia, la Perfezione. Quelle «orfane e piccole traviate» vengono affidate alle “cure” di chi, con sguardo allucinato, sta semplicemente eseguendo gli ordini di Dio, dell’Amato.Priscia giunse e portò con sé le tenebre. E, quando tutto fu oscurità, sospirò, insoddisfatta. Era ancora poco. Tutto era poco.È stata Sorella Priscia la prima a intraprendere la missione, in uno dei capitoli del libro più riusciti: una nuova genesi, che inizia con lei. Prima una violenza subita e subita ancora, poi la vocazione; infine una missione da adempiere per tutta la vita, quella di compiacere il Suo volere in un patto di fede cieco e incrollabile. Ogni azione, a partire dal sanguinoso avvio di cui Priscia si macchierà, deve assecondare la Sua volontà e dimostrarne la devozione e l’amore. Le giovani donne che sceglieranno di seguirla dovranno a loro volta intraprendere il medesimo passaggio: da ragazze, spesso sventurate, a madri nere, in una mutazione che segue, come in un passaggio biblico, i dieci comandamenti, emanati da Dio attraverso la voce di Priscia.Frammentario e apparentemente sconnesso, Le madri nere è un romanzo corale: ogni capitolo (che per la conformazione potrebbe essere considerato perfettamente concluso e indipendente) è dedicato a una figura, in una successione che non rispetta la cronologia dei fatti ma che è funzionale al racconto di Esteban Erlés. I salti temporali arricchiscono anzi la narrazione principale, aggiungendo di volta in volta un pezzo della storia di Santa Vela e delle persone che l’hanno fondata e resa il luogo di perdizione che è diventato, guidato da un Dio spietato che ordina l’uccisione di madri e padri e che è compromesso con il peccato che pretende di bandire. Dalle novizie vittime di soprusi che si tramutano in carnefici, impassibili detentrici delle Virtù da imporre, alle bambine che vivono il dramma di una vita trascorsa comedimenticate da ogni divinità, prive di qualsiasi benevolenza terrena: non c’è spazio per la pietà o per la redenzione, esiste soltanto un’escalation di dolore che si abbatte dal cielo su chiunque.La morte è onnipresente, non solo come futuro imminente per chi oserà disubbidire, ma anche come presente, incarnandosi negli oggetti, nelle ombre, nelle bambine stesse: come Coro, il cui dolore per la gamba zoppa viene inglobato in sé come parte integrante della propria esistenza, come Moira, sopravvissuta alla peste e diventata quasi sua compagna di sangue, o ancora come Mida.Mida è la ribelle, diversa dalle altre anche dal punto di vista cromatico; ragazza dai capelli rossi, simbolo di vicinanza al demonio, e dagli occhi diversi, uno nero e uno azzurro, è un Icaro gotico in grado di sfuggire al destino che le è stato imposto. Ha avuto il coraggio di negare l’esistenza di Dio, e per questo è stata punita così che quelle menzogne venissero estirpate dalla sua bocca. Il libro si apre proprio con lei e con quella rivelazione, traendo in inganno il lettore, che è spinto a credere di essersi appena imbattuto nella protagonista. L’autrice tiene insieme il tessuto narrativo anche grazie alla deviazione dal tracciato iniziale, e sposta di continuo l’attenzione da un’orfana all’altra, addirittura concentrandosi su personaggi che non risiedono al Santa Vela.Le madri nere chiama a raccolta non soltanto la migliore tradizione gotica, non ultima la stessa Shirley Jackson cui l’autrice dedica il romanzo, ma anche l’universo mitologico e quello religioso; senza dimenticare il palese riferimento al Racconto dell’ancella, evocato nella ferrea disciplina che priva le donne della propria identità.In un tale contesto letterario, ogni elemento è intriso di soprannaturale e trova il modo di manifestarsi continuamente, reincarnandosi ora in parenti morti, ora in animali portatori di sventure, ora in acque profonde e pericolose. Nel libro ciò che dovrebbe conservare un significato viene continuamente cambiato: se neanche Dio può dare conforto ed è anzi meschinamente iniquo nei confronti dei propri fedeli, ancor meno una casa può custodire il calore di un focolare domestico; essa diventa il luogo dove si è meno al sicuro, dove anzi si è più esposti alla furia divina. Allora quella tra bene e male è una lotta destinata a fallire miseramente e a ripetersi in forme nuove e sempre più spaventose.Il tempo della sofferenza si trasforma in tempo della conoscenza nell’ultimo romanzo della scrittrice sudcoreana Han Kang, L’ora di greco, tradotto per Adelphi da Lia Iovenitti. Sulla scia di un’espressione suggerita dalla tragedia greca, il Páthei Máthos, la scoperta del mondo attraverso il dolore si fa inaspettatamente sogno e stupore per i due protagonisti di queste pagine.La città di Seoul definisce uno sfondo senza consolazione tra sguardi in direzioni opposte, gomitate distratte nella fretta, giornali a riparo dei senzatetto, luci delle auto sbiadite dalla pioggia, malinconia di qualcosa che non ha neanche un nome, ma che fa da muro tra sé e il senso delle cose. La protagonista attraversa queste strade avvolta nel colore nero a cui aveva ridotto tutto il suo guardaroba dopo la scomparsa della figura materna. Il tremore delle labbra e una fascia viola al polso, premuta su una cicatrice indicibile, restituiscono una nota di interesse alla sua figura altrimenti vitrea. Insieme alla madre, la donna perde l’affidamento del figlio di sette anni. In questa coincidenza senza appello anche la sola cosa che la tenga viva al mondo, la parola, la abbandona. Era già accaduto venti anni prima, in un tempo il cui ricordo era rimasto puntellato al termine Bibliothèque, termine trascritto alla lavagna senza troppa attenzione dal professore di francese e compitato con spavento e sollievo dalle labbra di lei, a lungo rimaste serrate. Allora si era consegnata a una lingua nuova, il francese, per recuperare le sillabe perdute, ora assegna alla lingua greca la possibilità di decidere chi sarebbe stata.Le uniche cose che, facendo appello a tutte le sue forze, riesca a strappare al gelo del silenzio sono il viso del figlio, con cui è autorizzata a passare una notte ogni due settimane, e le parole di quella lingua morta che quasi incide nella carta con la matita.Il greco è scelto perché lingua inconsueta, dalle regole circostanziate e dalla precisione radicale, in cui la narrazione del mondo si affida all’autosufficienza di ogni singolo vocabolo, declinato o coniugato in modo inequivocabile. Un linguaggio tanto perfetto quanto scevro di semplificazioni, al punto da perdere i contatti con il contingente.La solitudine del silenzio e la conseguente conoscenza di una lingua inedita avvicinano lei all’altro protagonista del romanzo, il professore di greco.Appassionato di Borges e della «spada» tra lui e il mondo rappresentata dalla cecità, l’uomo ha quarant’anni, una parte dei quali vissuti in Corea, una parte in Germania, un po’ trascorsi nella luce, un po’ nell’ombra. Anche a lui spetta una privazione, quella della vista, attesa tra l’orrore delle immagini smarginate e la possibilità salvifica del ricordo, come quello delle lanterne in una sera di Seoul e del loro ostinato color oro su di un cielo scuro. Un’idea di Bello che il suo amato Platone aveva raccomandato solo a un mondo ideale, perfetto nella sua distanza dal presente, come il volo delle lanterne, come la lingua greca.E questa Bellezza senza orli e senza segni è ricercata ossessivamente dai due nel corso delle loro vite parallele ma coincidenti nella lezione di greco di ogni giovedì.Lei rintraccia bellezza nel caleidoscopio architettato da bambina con i rettangoli di uno specchio ricomposti a forma esagonale.Era rimasta immediatamente incantata dallo strano universo che si dispiegava all’interno ogni volta che accostava un’estremità all’occhio e lo agitava.Da quando aveva perso l’uso della parola, ogni tanto quell’universo le appare davanti agli occhi sovrapponendosi al mondo reale.Lui recupera bellezza nel sogno di una pioggia dal profilo di perle, nel sogno di una lettera in braille di un amico scomparso troppo presto, ma ancora convinto che bello fosse il reale, la sua gente viva, l’onore del sole a ogni mattino, il fresco nei polmoni, un tram che avrebbe portato lontano lui dal suo male incurabile.Non c’è altro mondo al di fuori del sogno dove potrei fuggire di nuovo.È quanto lui si dice a occhi aperti ma a immagini negate, sperando in un oltrevita.Eppure l’ora di greco si rivela per entrambi l’intesa inconsapevole nello spazio tra banco e lavagna, nella stretta simultanea di un gessetto polveroso da parte dell’uno e di una matita corrosa da parte dell’altra, a voler ricalcare nei caratteri greci, sulla lavagna e sul quaderno, la sola perfezione ancora possibile mentre tutto si avvolge in un groviglio. Nel risvegliarsi di una lingua che intuisce la perfezione e ne sa fare norma, la donna e l’uomo restituiscono al silenzio e alla cecità un senso e un’intenzione. Non sono privazioni subite, le loro, ma volute, come un carapace dentro cui ripararsi per non vedere, per non sentire un mondo distratto da sé stesso.Come nel romanzo La vegetariana (vincitore del Man Booker International Prize nel 2016, Adelphi, traduzione di Milena Zemira Ciccimarra), dove Han Kang aveva presentato una donna che aveva manifestato la sua potente volontà di svanire progressivamente dal mondo fino a trasformare le proprie mani nelle radici di un albero e il corpo nel fusto e in una chioma alta a respirare cieli, anche qui riconosciamo un tentativo dei personaggi di andare verso l’evanescenza.«La sua voce era priva di peso come una piuma […] Era il tono calmo di una persona che non appartiene a nessun luogo, di qualcuno che è entrato in una zona di frontiera tra diversi stati dell’essere» (La vegetariana).Oltrepassare le sbarre che gli altri ignorano perfino, lasciarli tutti prigionieri di un tempo che serra il cuore e impone una stretta, forzare il confine e trasumanare in un sogno di colline, zolle, fusti, creste, foglie in cui ci si invola per non esserci più tra vuoti e inganni, diventa la direzione più vera e più giusta suggerita dai personaggi di Han Kang. Si tratta del solo viatico verso la Bellezza, quella impronunciabile esperienza che attendiamo da sempre e per sempre, senza mai sperimentarne il privilegio imperituro in questa vita. Chi vuole raggiungerla, può solo affidarsi a una rinuncia di immagini, colori, luci, fonemi, sillabe, voci contingenti. Può solo affidarsi a un foglio bianco su cui tracciare le parole di una lingua, quella greca, che non si lascia sfiorare perché si sottrae alle contaminazioni del presente.Chalepà tà kalá.Le cose belle sono difficili.Quando ho ascoltato l’audiolibro de La compagna Natalia, letto da Lella Costa, ho provato una forte empatia nei confronti dello sguardo dell’autrice e della storia che ha raccontato. Mi ha divertito, mi ha commosso, mi è sembrato una perla rara.Ho quindi indagato sulla scrittrice e, leggendo la sua breve biografia sulla pagina di Sellerio, oltre alle tre parole chiave teatro, scuole e fabbriche, mi ha colpito una frase:questo è il primo dei romanzi che non ha pubblicato.Questa frase, ai miei occhi, ha ammantato la sua figura di un alone di interesse e soprattutto di mistero sempre più fitto. Quindi ho indagato ancora.Antonia Spaliviero è morta nel 2015, e quest’opera è stata pubblicata postuma grazie al marito, lo sceneggiatore Gabriele Vacis, e alla figlia Giulietta, anche lei sceneggiatrice.Ho scoperto, proprio dalle parole della figlia su alcune interviste e sui social, che l’autrice ha iniziato a scriverla quando era molto giovane, addirittura quando viveva coi genitori ed era adolescente, e ha continuato fino a poco prima di morire. Aveva lasciato un labirinto di pezzi buffi e profondissimi, stralci diaristici fatti di rimandi a vecchi appunti, in parte stenografati.Spaliviero ha vissuto gli anni di piombo, scrive Giulietta, anni di uomini. Lessico famigliare, il celebre romanzo di Natalia Ginzburg, esce nel 1963 e sorge spontaneo chiedersi da un lato se la scelta del nome del brillante omonimo personaggio sia legato a questa scrittrice incredibile, e dall’altro se sia stata la stessa «maledetta periferia pettegolona» di Settimio Torinese, così abilmente descritta nel testo, ad averla portata a non crederci abbastanza. A non credere di essere abbastanza immaginifica da poter trarre un vero romanzo dai suoi diari, dal suo retroterra così apparentemente noioso.Qualunque siano state le circostanze che l’hanno portata a non credere abbastanza in sé stessa e nel suo sguardo, mi piace pensare che lei e il suo sguardo, per tutto quello che Antonia aveva voluto essere, abbiano portato le sue persone a crederci al posto suo: le amiche, la figlia, il compagno di vita.Antonia Spaliviero si è dedicata a una scrittura sociale, di teatro fuori dal teatro, nelle fabbriche e nelle scuole. Per questo, forse, La compagna Natalia è sostanzialmente un romanzo corale, che inquadra una classe.L’autrice immagina l’esistenza di una scuola ironicamente beffarda – «istituto tecnico semiserio per aspiranti salme aziendali», o «istituto tecnico senza senso per annoiate senza avvenire». Concretamente, si tratta di una singola aula in un istituto di periti tecnici tutti maschi, uno spazio dove un gruppo di ragazze cresce e scopre il mondo.Tra quelle quattro mura si snoda un racconto di costume all’altezza di Jane Austen, dove «le pupe e i cow boys» si osservano da lontano, tra fischi che oggi definiremmo catcalling e starnazzamenti esilaranti. Qui le ragazze costruiscono la loro educazione, scoprendo qualcosa in più di quello che si imparava all’oratorio del paese.La voce narrante, infatti, di cui sappiamo solo il cognome – Munari – è incuriosita da tutto ciò che non riguarda gli insegnamenti morali cattolici della propria infanzia. Ha una voglia naturale di vita, di amore e intensità, di letteratura e politica, che piano piano si trasforma in coscienza di classe e di genere.Il passaggio dalle scuole medie alle superiori per i ragazzi è un periodo fatto di voci che da acute diventano gravi in modo incontrollato e di «barbette approssimative», e per le ragazze di tante altre cose, simili eppure così diverse da quelle dei maschi.Spaliviero ci racconta dei loro sussurri, delle amiche che si chiedono come sia «strabaciarsi», di come le più timide imparino da quelle più intraprendenti, in un frangente della vita in cui un giorno si è infanti e il successivo donne sagge.Natalia sembra sapere tutto. Non sembra mai una bambina. Osa sempre, «è volontà nuda e cruda». Sa quali sono le letture giuste, esce con uomini maturi, usa parole che mettono in soggezione come «sfruttati», «aristocrazia operaia», «paternalismo». È atea. È comunista. E il comunismo, riflette Munari, sembra proprio il lato cattivo della comunione.Natalia sorride con sufficienza e fastidio ironico, ma anche con un’offerta erotica. Per la voce narrante, Natalia è presentata come un’adolescente regale e bellissima, baciata dagli déi. Solo un suo sorriso dà la motivazione a sognare un futuro migliore, la spinge a voler studiare e imparare. Per lei, diventare amica di Natalia significa farsi aprire dei mondi, essere messa di fronte alla verità.Natalia è un alter ego e scoperchia il vaso di Pandora del tema del doppio. Tacciato come invidia o competizione, il sentimento controverso e ineffabile che spesso si lega alle amicizie femminili descritte tra le pagine dei libri è stavolta declinato come un’ammirazione profonda, viscerale, che per contrasto porta a capire sé stessi, vedendo come sono fatte le altre, le loro differenti opportunità e talenti.In adolescenza, ma non solo, le ragazze e i ragazzi tendono a sovrapporre le loro identità per sentirsi protetti, per sentirsi parte di qualcosa. Nel romanzo viene raccontato in modo grazioso e semplice come le ragazze imparino quanto essere diverse sia una ricchezza, una ricerca di equilibrio accompagnata talvolta, perché no, anche dall’invidia, dalla rivalità e da tutto il corollario dei peccati capitali, ma soprattutto dal sostegno e dalla protezione reciproche. Il gesto che fa Natalia di offrire un fazzoletto alla narratrice in lacrime per lei vale più di mille baci appassionati, e rivela come l’amore accende, ma la sorellanza salva.Il rapporto tra Natalia e la narratrice, quindi, anche se può sembrare sbilanciato, in definitiva non lo è. Natalia è sicura di sé, ha perfino un anno in più, e si pone sempre come quella più grande, con più esperienza. All’inizio è perfetta, ma a un certo punto molti misteri sulla sua vita rivelano tante difficoltà. L’abisso che la porta a fare fatica a guardarsi dentro durante le lezioni di lettere, che la porterà a vivere tanto dolore, la riporta su un piano di vulnerabilità e bisogno che riguarda la conclusione della storia.Nella seconda metà del romanzo, infatti, la voce narrante e Natalia si scontrano, perché Natalia è sempre contro: contro l’ora di religione, contro l’imperialismo americano, le romanticherie inutili. A queste priorità così impegnate e opposte rispetto a tutto ciò che conosceva, la protagonista reagisce, per un periodo, con una battaglia anticomunista. “Credi di essere anticonformista ma sei solo presuntuosa.” Le dice, smettendo di parlarle. “Non è una di noi”, dice alle altre compagne.La lotta che le due ragazze si fanno termina grazie agli occhi di tristi di Natalia, che un giorno la portano al primo e unico pianto narrato nella storia – la protagonista invece piange spesso – e nei confronti del quale tutto ciò che le divideva scompare. Due eventi squassano infatti la vita della protagonista e distruggono l’ingenuità della prima metà del romanzo. Uno, appunto, riguarda Natalia. Un altro, invece, riguarda «l’unico maschio con cui si poteva parlare», Gianpiero. Per Munari, Gianpiero è come un fratello, con cui parlare di quanto Piccole donne sia meglio dei Ragazzi della via Pal.La narrazione ci accompagna nel guazzabuglio di pensieri di Munari, e il tema del doppio diventa una cifra potente nella determinazione della sua identità. Alla fine dell’infanzia impara a contestare l’autorità, e sente la propria fede entrare in contrasto con le pulsioni peccaminose in un’età in cui ci si innamora di tutti: del prete, delle amiche, dei fidanzati delle amiche. La protagonista preadolescente, infatti, racconta le sue recenti difficoltà a pregare, e se ne imbarazza.Altri temi emergono nella narrazione, e la fede è una chiave di lettura imprescindibile per capire l’educazione delle ragazze nelle periferie del Nord Italia degli anni Sessanta e Settanta. L’oratorio maschile è descritto come «un sogno di possibilità» da chi, come Munari, stava in quello femminile: era fatto di campi per lo sport, e addirittura c’era il bar. La parrocchia era un ambiente di educazione informale che pure, nel corso della storia, assume una nuova dimensione grazie all’arrivo del giovane don Franz, un prete apertamente antifascista. Nella visione dell’autrice per il cattolicesimo c’è scampo e possibilità di dialogo con i valori, solo apparentemente antitetici, del comunismo. È insinuato che Gesù stesso volesse liberare dalle oppressioni. Dio è interrogato da Munari nei momenti di maggiore dolore: perché aveva permesso tutto questo?Munari pensa anche alla famiglia. Con il padre, che lavora in officina, ha un’alleanza ridanciana. Anche quando lei gli dà le notizie più spiacevoli, lui non si scompone e si limita a dire «Porca l’oca» o «Maria Vergine». La mamma, invece, detta le regole e dà le prescrizioni punitive. Il fratello maggiore ammira gli antifascisti e le regala il libro di Kerouac. A quel tempo, molti operai erano immigrati, a partire dal papà di Natalia che era arrivato dal Salento.Tornando alla scuola, due parole vanno spese sulla profia di lettere: descritta come un’anziana signorina («addirittura di trent’anni o più»), la sua autorità viene facilmente minata dalle provocazioni di Natalia che, a differenza delle sue compagne, sapeva chi erano i fascisti. Eppure il giudizio iniziale della voce narrante sulla profia, all’apparenza una donna timorata, debole, per nulla sovversiva, impacciata, che le faceva quasi pena, è forzato a un ripensamento.Un giorno in classe esordisce con: ma quanto era bello Jack Kerouac? E da quel momento le ore di lettere diventano le più piacevoli. All’«istituto per salme» improvvisamente si parla di avventura, scoperta, amore. Di Blowing in the wind, di The sound of silence. Come la musica, anche la lettura nell’orizzonte culturale della periferia di Torino è un’opportunità, talvolta anche costosa, di saperne di più sull’amore, sulla politica. La città è descritta come un «ultramondo» dove guardare le vetrine.Questo romanzo è sbarazzino, gioioso e ironico, con un linguaggio e delle espressioni forse datate ma ancora spassosamente sferzanti.Mi ha commosso poi per l’accento del nord e la voce dolce e seria di Lella Costa, per uno scenario che sembra un posto come tanti altri – Settimio Torinese – ma che ho l’impressione di conoscere bene. Mi ha commosso anche la prospettiva delle ragazze, soprattutto in relazione all’educazione, figlie degli operai che conoscono solo la morale cattolica e sono costrette alla compostezza. Una cosa che può sembrare “d’altri tempi”, circoscritta al passato, ma che in molti luoghi non lo è.Spaliviero contrappone tutto ciò all’ironia, allo scandalo, all’ingenuità che si trasforma in saggezza, rimanendo sempre leggera e potente. È un romanzo fine, discreto ma complesso, energico e indimenticabile. Dentro ci sono l’amicizia, la scuola, l’amore, Dio, la politica, la vita e la morte. Lo consiglio a chiunque.Una bambina perde il padre il giorno del proprio compleanno e così una parte della sua giovinezza, con quel pensarsi al plurale per meglio affrontare il mondo accanto a lui, si atrofizza. Quell’uomo, che anni prima si era già dileguato senza motivo, è nuovamente scomparso. Le tracce si sono perse, le indagini sono infruttuose, il paese mormora la sua verità, le valigie e i documenti sono rimasti in camera, le sigarette nell’armadio. Dove è andato?La moglie resta piuttosto indifferente all’accaduto, trincerata dietro una risata inquietante che sfiora lo squilibrio o forse un senso di liberazione. La figlia, di cui seguiamo l’evoluzione da adolescente a donna, attende quel ritorno come ripristino di un equilibrio bruscamente interrotto. In lei si apre una crepa dentro la quale allignano supposizioni e, soprattutto, un senso di colpa che la prende alla schiena. Quella stessa schiena su cui le forti mani del padre si sono poggiate per l’ultima volta, prima di sparire, per spingere l’altalena in quei tanti giochi condivisi. Allora perché il senso di colpa? Spesso, quando qualcuno che ci è caro scompare dal nostro orizzonte quotidiano e decide di lasciarci, siamo propensi, dopo il pungente senso di vuoto, a vedere in noi, nei nostri comportamenti, nelle nostre eventuali mancanze, le cause di questa fuga. Ed è su questa strada che la figlia senza padre conduce i nostri pensieri:Le nostre esistenze erano diventate i giorni senza papà, l’infinito conto alla rovescia sul calendario, i profili delle ombre che si allungavano e arriva la sera e lui non c’era. L’attesa di lui si trasformava in mancanza di lui e io che quel giorno al lago potevo prenderlo, afferrarlo tenendolo stretto a me, non l’avevo fatto. Io che potevo dirgli resta, non fa niente per il regalo ne ho già tanti, ho preferito tenermi forte all’altalena volando a occhi chiusi, più forte più forte.Ci troviamo in una zona non precisata, probabilmente nell’agro laziale, non lontano dal mare. Centro delle vicende è un caseificio abbandonato, affacciato su un lago dormiente, che accoglie nei suoi abissi una cattedrale dove, secondo le voci del paese, risiede una potente divinità. Quel lago parla al paesaggio circostante, coinvolgendolo in atmosfere di non detto o detto a mezza voce, in suoni di natura sinistra, quasi malati di febbre, che si perdono nel buio e che richiamano, in alcuni punti, le ambientazioni di Malombra di Fogazzaro. Un paesaggio inoltre che reca evidenti segni di guasto e desolazione, con modernizzazioni mai portati a termine, un luogo dove non cresce niente e si intravedono «cadaveri di edifici in costruzione, fondamenta come fili d’erba, cattedrali senza fedeli abbandonate in mezzo a una campagna di cenere», uno spazio che è stato ma che non sarà mai.In fondo tutto parte da quel caseificio dove si lavorava il latte che ha smesso di produrre vita. E tutto torna là dove l’unica vita è data dal continuo rosicchiare di animali che rendono quell’edificio instabile, senza prospettiva di futuro, con un rimando cifrato a una famiglia che non ha più la possibilità di nascondere le proprie tare.Alla protagonista e voce narrante non resta che volgere lo sguardo indietro e colmare l’assenza con i ricordi di esperienze vissute con il padre, con il suo eroe, a cui volentieri perdona diversi errori, ma probabilmente, lascia intuire, non l’ultimo. Il suo è un viaggio nella memoria, in ciò che ha deciso per lei essere: una selezione arbitraria di ricordi in quel rapporto unico che probabilmente solo le figlie hanno con il proprio padre, a differenza dei figli con le madri. Lei, novella Antigone, mette davanti a tutto e a tutti la sua legge naturale e si prende il diritto alla parola su quel padre – ricordato con «lo sguardo di chi è spaventato dal mondo ma è disposto a guardarlo in faccia» – che ora vive dentro di lei con l’immagine che ha voluto imprimere ai propri occhi.La donna diventa, per così dire, biografa di un uomo discutibile per gli altri, ma per lei dalle forti connotazioni positive. In questa operazione attinge dal serbatoio della memoria e seleziona brandelli di ricordi secondo un personale disegno, dimenticando che quello che per lei è ricordo nella connessione con una data persona potrebbe essere smentito da quello di un altro. Tuttavia si fa sorda alle voci che intercetta in paese, non apre una lettera che le è stata spedita e che potrebbe fare luce sull’enigma della sparizione, si rifiuta di dare peso a una serie di coincidenze che aprirebbero nuove piste nelle indagini. Rimane, in ultima analisi, fedele alla sua verità, alla sua immagine di padre. Al contempo accumula come reliquie oggetti a lui appartenuti, indossa il suo maglione sgualcito nei momenti di nostalgia per sentirne l’odore della sua pelle e di tabacco, tutte azioni di salvataggio di una figura che non è stata solo un padre ma l’accesso al mondo della fantasia, di quella che può creare dal nulla storie che si rincorrono lungo le sponde del lago e che lo abitano di un’altra realtà.Nel suo ricordo di bambina e donna poi suo padre era:… quell’uomo che amava senza condizioni e s’innamorava ogni volta ma ricacciava indietro l’amore per proteggere un amore più grande, che soffriva per niente e per un niente cambiava umore, che prendeva in mano un attrezzo qualsiasi, uno scalpello una sega a motore i pennelli per l’acquerello e già in pochi minuti si credeva un esperto, quell’uomo che benediceva le arti senza averne mai davvero in pugno il segreto profondo, se un segreto esiste nell’arte, quell’uomo che piegava tutto con forza e guidava male ma non lo avrebbe mai ammesso, quell’uomo era mio padre e avremmo potuto ancora trovarlo. E il giorno in cui alla fine pensavo di aver capito che cosa fosse successo davvero, dove fosse mio padre e dove avremmo potuto cercarlo dall’inizio, ero stata io a doverle chiedere scusa.Ma la donna che racconta, a conferma della sua natura anfibia, ci sta mentendo…In Vita degli anfibi (Alter Ego Edizioni, 2023), Piero Balzoni rivela una scrittura tersa che ricorda la lezione di Anna Banti per la quale la chiarezza nello scrivere non è semplicità, ma usare parole chiare per raccontare l’oscurità e l’ambiguo e rischiararli. Con una profondità chirurgica l’autore, che è anche un padre, affronta il tema dell’assenza di una persona scomparsa esaminando le conseguenze morali e materiali in chi è rimasto e, al contempo, scandaglia quei sentimenti che spesso siamo abituati a colorare con una tinta a nostro piacimento.Che cosa corrisponde alla realtà? Quello di Balzoni è anche un romanzo sulla memoria e sulle sue incongruenze perché per fare il ritratto di qualcuno non è più sufficiente soffermarsi solo su un lato viso, come quello di Federico da Montefeltro dipinto da Piero della Francesca, ma anche lasciare intuire l’altro, quello che non si vede e non si intende mostrare, sfigurato da un incidente. Perché l’incidente in queste pagine non è tanto un padre che scompare ma la menzogna di chi rimane, e che da un incosciente stato larvale passa a una deliberata coscienza da risacca.Tecnocina (ottobre 2023) è il nuovo libro di Simone Pieranni, giornalista esperto di Cina e voce autorevole tra i China watchers italiani. Con questo testo, ADD Editore si conferma un punto di riferimento editoriale per chiunque si interessi di Cina e di Asia in generale.Tecnocina ci presenta un’analisi originale e approfondita dello sviluppo e del pensiero tecnologico in Cina a partire dal 1949 (anno di fondazione della Repubblica Popolare).Il testo segue l’ordine cronologico: si inizia dalla fase maoista, per poi attraversare le epoche di Deng Xiaoping, Jiang Zemin e Hu Jintao, e si approda infine al presente di Xi Jinping. In ognuno di questi momenti si osserva una riconfigurazione e rielaborazione del rapporto tra scienza e politica, tra tecnologia e governance, tra informatica e ideologia. Pieranni racconta queste dinamiche, alla base delle quali c’è sempre un legame complesso tra l’uomo di scienza e l’uomo di partito, in una riedizione contemporanea della tradizione cinese che prevedeva una rigida selezione dei funzionari tra i letterati più eruditi e brillanti. I nuovi mandarini sono per lo più ingegneri, o genetisti, o informatici. Sono uomini e donne che dedicano la propria vita alla ricerca, e la propria ricerca alla patria.Andiamo con ordine; il volume si apre introducendo la fascinazione per la fisica del presidente Mao, sempre molto attento agli sviluppi della ricerca in questo campo tanto da interessarsene personalmente. Sulla scia di quanto avveniva in Unione Sovietica, anche in Cina il partito comunista cercava una legittimazione scientifica del proprio ruolo nella vita dei cittadini. Per farlo, Mao si dilettava con teorie e formule, e celebrava il progresso scientifico come un elemento chiave della nuova Cina socialista.Mao credeva fermamente che l’elettrone potesse essere divisibile, e le prime discussioni a riguardo risalgono al periodo in cui sentiva la necessità di costruire una bomba atomica […]. La sua ossessione dell’epoca era la fisica delle particelle elementari, da cui traeva la corretta applicazione della dialettica marxista e dell’evoluzione attraverso tensioni e cambiamenti.La scrittura di Pieranni crea di volta in volta cornici storico-politiche, in cui alterna i ritratti dei protagonisti e delle protagoniste dello sviluppo cinese. Riassume il pensiero dei cinque leader presi in esame, e ne illustra poi i risvolti pratici in ambito scientifico e tecnologico, con interessanti racconti sulle personalità che li hanno prodotti. Ad esempio Xia Peisu, la scienziata che progettò il primo computer cinese e che diede slancio alla ricerca accademica nel campo dell’informatica. O Qian Xuesen, colonna dello sviluppo missilistico e autore di Engineering Cybernetics, volume che ha codificato l’ingegneria dei sistemi e ha aperto la strada alla teoria del controllo. Il testo prende in esame i passaggi principali ultimi settant’anni: dal Great Firewall alla Diga delle Tre Gole, dalla bomba atomica cinese all’imprenditoria delle piattaforme, dall’industria telefonica ai veicoli elettrici.Questa disamina sfaccettata e composita non si limita a un elenco di progressi, scoperte e conseguimenti. All’autore non interessa tanto spiegare cosa e quando sia successo (anche se lo fa molto bene), ma illustrare come nel tempo si sia (ri)modellato il rapporto tra intellettuali e funzionari in Cina, portando a una visione cibernetica essenzialmente diversa dalla concezione occidentale. La Cina non si è solo trasformata in tutti i settori scientifici da paese arretrato a potenza all’avanguardia; ha soprattutto codificato un linguaggio proprio su come la tecnica sia un fattore capace di moderare, modificare e controllare la società. Soprattutto negli ultimi anni, il PCC ha avanzato il proprio modello di sviluppo “armonioso” basato su questa visione olistica di compenetrazione tra uomo e ambiente, vita e macchine, pubblico e privato. La ricerca cinese appare dunque come un insieme di tasselli finalizzati alla realizzazione di questo progetto sociale, che si tratti di censurare internet o di spedire l’uomo nello spazio.La scelta di affidarsi alla scienza per giustificare e guidare i processi sociali ha portato con sé anche numerose storture; pensiamo alla politica del figlio unico che, come racconta Pieranni, fu architettata da Song Jian, ingegnere aerospaziale, e dal già citato Qian Xuesen. I loro modelli matematici in tema di demografia trovarono un’applicazione così rigida da generare non solo una politica di controllo delle nascite di per sé controversa, ma anche una tragedia umana su larghissima scala. Sterilizzazioni forzate, donne picchiate e costrette ad abortire, neonati abbandonati o strappati con la forza alle famiglie per affidarli al business delle adozioni all’estero, una disproporzione preoccupante tra il numero di maschi e di femmine nati durante il lungo periodo di applicazione della legge del figlio unico. Tutto questo è stato attuato e legittimato come esigenza matematicamente imprescindibile, in nome della fiducia nella programmazione scientifica della società. Insomma, la “nerdizzazione” della vita collettiva non si è sempre rivelata una scelta umanamente inattaccabile.Il volume di Pieranni presenta dunque una galleria variegata di storie meravigliose e terribili, talvolta lontane tra loro, ma accomunate da quella cornice organica che è poi il vero oggetto del testo. L’autore ci spinge a prendere consapevolezza di come, pur con modalità e tempistiche piuttosto diverse, la società cinese abbia elaborato una filosofia “cosmotecnica” (per dirla con Yuk Hui, citato a sua volta da Pieranni) propria. In questo, Pechino non si pone tanto come il competitor imitatore dell’Occidente (come siamo talvolta portati a pensare), ma come modello alternativo, basato su una visione del mondo sostanzialmente differente. Per noi lettori e lettrici, questa disamina costituisce una risorsa preziosa contro le semplificazioni dei media mainstream. Tecnocina si presta forse meglio alla lettura di chi ha già una mezza idea di come funzioni la società cinese contemporanea, ma sarà un viaggio piacevolissimo anche per chiunque si identifichi come nerd, smanettone o semplicemente curioso. Infine, specifichiamo che il lavoro di Pieranni si concentra da tempo sui temi di tecnologia, informatica e big data; per chi volesse approcciarsi ex novo a come la tecnologia sta scrivendo il futuro cinese (e non solo), consigliamo di recuperare anche il suo Red Mirror (2020, Laterza).