Ogni storia racchiude infinite versioni di sé stessa. Così anche la Storia con la s maiuscola. Kalpa Imperial di Angélica Gorodischer è un trattato sulla Storia di un impero fittizio, un’indagine sull’importanza del punto di vista, una prova schiacciante della molteplicità del mondo. Pubblicato in due volumi tra il 1983 e il 1984 – e portato per la prima volta in Italia da Rina edizioni, nella traduzione di Giulia Zavagna –, Kalpa Imperial rappresenta probabilmente l’apice della carriera della cosiddetta «dama della ciencia ficción argentina». Nata nel 1926 a Buenos Aires, Gorodischer comincia a farsi conoscere come scrittrice negli anni Sessanta, oscillando nel tempo tra i due poli di una fantascienza colta, ispirata a Ballard e Le Guin, e dello sperimentalismo tipico della letteratura argentina di quegli anni (si pensi a Borges, Cortázar, Ocampo). Come spiegato da Loris Tassi nell’interessante prefazione al volume, nella vasta produzione di Gorodischer va qui segnalato Trafalgar, del 1979, anticipazione di Kalpa Imperial e insieme suo libro gemellare: la scrittrice vi narra le avventure, tra un pianeta e l’altro, di un viaggiatore di commercio intergalattico, Trafalgar Medrano. Il tutto sotto forma di amichevoli colloqui tra il protagonista e i suoi amici; il tutto nascondendo sotto il tono fantascientifico una critica politica al regime dei militari che aveva preso il potere in quegli anni in Argentina. La struttura polifonica del “romanzo di racconti”, il “resoconto orale” trasposto sulla pagina, il continuo scambio metaforico tra realtà e finzione: sono tutti elementi che ritorneranno in Kalpa Imperial.Kalpa Imperial è composto da undici storie ambientate in un unico mondo fantastico, raccontate da narratori, o meglio, cantastorie, diversi: provvisti del potere oracolare di plasmare passato e presente, confinati in quel limbo divino che sta tra l’autrice e i personaggi, sono loro, i narratori, i veri protagonisti del libro. Quella che raccontano, ognuno a suo modo, dal proprio punto di vista, è la Storia dell’Impero. Una storia orale dell’Impero, alla maniera degli aedi greci. Ma che cos’è l’Impero? Rispondendo con una parola, è il mondo; oppure, in una delle tante interpretazioni che gli si possono dare, è l’istituzione che da tempi immemori governa, tra glorie e declini, l’universo di Kalpa Imperial. “Governare” d’altronde è una parola centrale in questo libro. Molte delle storie hanno per protagonisti imperatori, imperatrici, nobili e cospiratori di corte; la Storia dell’Impero si confonde inevitabilmente con la Storia del potere. C’è in Kalpa Imperial qualcosa della fatalità della tragedia greca: la miopia del potente, la caduta del re, la morte dell’immortale. Ma anche questa è solo una delle mille versioni della Storia; accanto ai potenti, la gente comune possiede un ruolo decisivo, appartato ma spesso ancor più enigmatico. L’Impero, come si diceva, è il mondo intero. Non disdegna, e non perdona, nessuno.I racconti si muovono in un tempo lunghissimo, millenario, di ispirazione fantasy e insieme biblica; nelle trame dei narratori di Gorodischer le epoche e le dinastie dell’Impero si alternano e confondono senza soluzione di continuità. Si narra di bambini che diventano imperatori, e di impostori che diventano imperatori, e di come questi poi prosperino oppure impazziscano; di imperatrici che si fanno insegnare la Storia da cantastorie raccattati per strada; di attentatori, avvelenatori, pervertiti, fuggiaschi e cospiratori; di città che splendono, decadono e splendono di nuovo in un processo irreversibile; di viaggi in carovana, di fughe, di battaglie inutili e di altre decisive; del selvaggio e lontano Sud, che l’Impero mai è riuscito a soggiogare… Ognuna di queste storie è un frammento splendente: si muove verso il lettore come una piccola ma abbagliante stella; tutt’intorno secoli di buchi neri, nomi pronunciati e mai spiegati, allusioni a eventi inconcepibili. Quello che si percepisce, infine, è lo scheletro di una Storia fantastica, un reticolo composto da tasselli che, volontariamente, non si lasciano incastrare. In questo tempo infinito e caotico che potremmo chiamare Impero, però, ci sono alcune certezze: la guerra, la sofferenza, la rinascita.I modelli principali di Kalpa Imperial sono chiariti dalla stessa autrice nei Ringraziamenti: Hans Christian Andersen, J.R.R. Tolkien, Italo Calvino, «senza le cui parole di incoraggiamento questo libro non sarebbe mai stato scritto». Il testo effettivamente possiede molti elementi del classico fantasy tolkieniano: l’ambientazione medievale, gli svariati racconti di stampo militare, la creazione di una vera e propria mitologia immaginaria; ha anche un carattere frammentario, etnografico e discontinuo, che rimanda invece a Le città invisibili. Al capolavoro di Calvino, Kalpa Imperial assomiglia nella ricchezza delle descrizioni: lo stile di Gorodischer è eclettico, colorato, più volte straripante; ricorre spessissimo agli elenchi e all’uso di immagini stranianti, potenti e carnevalesche. Decisamente calviniano è anche il coraggio di Gorodischer nell’unire – amalgamandoli con sapienza ma anche facendoli scontrare – generi letterari diversi; una caratteristica, questa, che lo rende un libro moderno, da Ventunesimo secolo. Kalpa Imperial è un testo coltissimo e allo stesso tempo orgogliosamente di genere: come detto, è un fantasy tolkieniano a tutti gli effetti; è però anche una fiaba, a tratti dolce a tratti asprissima (proprio come accadeva nel maestro Andersen); è poi un serio studio (che indaga profondamente la questione delle fonti, cioè i citati narratori) di Storia fantastica, di geografia fantastica, di antropologia fantastica; è un testo metaletterario e sperimentale; è, infine, un libro spiccatamente argentino. Come riscontrato da Tassi, infatti, molte delle storie dell’Impero non sono altro che una riproposizione fittizia ma speculare di eventi realmente accaduti nel paese. “Ritratto dell’Imperatrice”, per esempio, è un chiaro “Ritratto di Eva Perón”; altri racconti richiamano l’esplosione demografica di Buenos Aires, la dicotomia tra città e campagna e, soprattutto, la violenza della dittatura.Il tema centrale di Kalpa Imperial, d’altronde, è quello del potere. Cos’è il potere?, sembra chiedersi Gorodischer. Ne esiste uno buono e uno cattivo? Come si amministra? E, quesito principale: come si perde? Il dubbio ontologico sul potere è il motore delle storie, e della Storia; il potere infatti è quanto di più instabile esista in tutto l’Impero. Poche volte migliora una persona, spesso invece la corrompe; di sicuro la fa ammattire. Chi lo tocca alla fine impazzisce, su questo Gorodischer sembra non avere dubbi (Kalpa Imperial, forse, non è altro che un carosello macabro di re pazzi). Ecco insomma che il potere è catalizzatore e primo creatore di storie; il suo gemello – o forse il suo fratello maggiore – è ovviamente il racconto. Un’altra cosa che Angélica Gorodischer ha ben chiara è questa: non c’è potere senza racconto del potere. E così i poveri cantastorie sono insieme ai regnanti le figure chiavi dell’Impero: se l’imperatore può distruggere – o far prosperare –, il cantastorie può manipolare, cioè inventare le storie, cioè inventare la Storia. Che, come si diceva, non è mai una, ma mille. E anzi: è proprio il racconto che rende il potere instabile, ed è proprio da quella instabilità che sgorgheranno poi nuovi racconti. È in questo circolo – se sia vizioso o virtuoso è impossibile dirlo – che si nasconde il segreto dell’Impero.
Chi ha visto il film Grand Budapest Hotel  ricorderà che, nel momento di maggiore difficoltà, il protagonista, Monsieur Gustave – Trimalcione premuroso nella cura degli propri ospiti ma anche Don Giovanni assiduo frequentatore delle stanze di signore attempate, preferibilmente bionde –, riesce a ottenere aiuto e protezione dall’associazione segreta dei concierge dei più prestigiosi hotel del mondo, di cui lui stesso fa parte, che hanno in due chiavi incrociate la cifra della propria coesione.Ci piace pensare che quel simbolo richiami anche il forte legame tra il regista del film, Wes Anderson, e la vita e le opere di Stefan Zweig, come riportato nei titoli di coda: il film, sfiorato dalla grazia della leggerezza, da una certa poesia visiva ma anche da passi di danza sull’abisso, riverbera la vita reale dello scrittore viennese, quella onirica delle sue storie e infine quelle stesse storie nel tessuto della quotidianità, mostrando quanto tutte queste cose siano intrecciate.In questo contesto risulta interessante l’uscita in libreria presso Editoriale Jouvence di La società delle chiavi incrociate, pubblicato per la prima volta nel 2014. Il testo si apre con una chiacchierata, tradotta da Giulia Vallaqua, tra il regista e George Prochnik, autore di un’accurata biografia di Stefan Zweig, in cui emergono non tanto le influenze dell’opera letteraria sulla pellicola – certo qualche suggestione è facilmente rintracciabile –, quanto su Anderson come lettore. Quest’ultimo scopre Zweig per caso e poi fa incetta dei suoi romanzi, come accade a molti, e in questo testo, come in una sorta di antologia, riporta pagine scelte da tre sue opere che lo hanno segnato, desiderando condividerle con altri per i quali vale ancora la domanda: «Zweig! Chi era costui?». La folgorazione sulla Ringstrasse risulta chiara per Anderson, sia nel preludio con Prochnik che nella selezione dei brani, soprattutto nel momento in cui ci si imbatte in riflessioni come questa: «Ogni ombra in fondo è anche figlia della luce e solo chi ha potuto sperimentare tenebra e chiarità, guerra e pace, ascesa e decadenza, può dire di avere veramente vissuto». Un messaggio che suona quanto mai attuale a osservare il mondo che ci circonda e che ci conferma l’universalità dell’opera di Zweig.Che sia un lettore ma anche un regista di culto a farci conoscere Zweig – quello più squisitamente romanzesco, perché poi c’è anche l’altro, l’autore di accurate biografie storiche con felice mano da ritrattista – rende ancora più stimolante l’avvicinarsi alle opere di un autore che ha subìto negli anni, anche in Italia, tra editori e lettori, l’alta e la bassa marea della popolarità. E pensare che egli è stato nel primo Novecento l’autore di lingua tedesca maggiormente conosciuto all’estero, per la sua capacità di avvicinare un vasto pubblico di lettori divulgando una materia storica e umana in cui era facile identificarsi, da attento e imparziale testimone del proprio tempo, condividendone in prima persona la sorte tragica, e da assertore della libertà interiore dell’uomo. Il cinema in qualche modo gli è sempre invece rimasto fedele. Sono infatti numerose le versioni cinematografiche tratte dalle sue opere: da La paura di Roberto Rossellini fino al recente Il re degli scacchi diretto da Philipp Stölzl, passando per Lettera da una sconosciuta di Max Ophüls.Tornando alla mediazione di Anderson, il libro di Jouvence ci permette di addentrarci in tre testi che pongono al centro della propria riflessione l’evocazione di un mondo perduto attraverso l’autobiografia di un europeo senza Europa, ormai esule, il tema di una vita scelta dagli altri e del difficile compromesso con la compassione, la capacità di ritrovare le parole adatte per ricordare un evento spartiacque nella propria vita che si è chiuso nell’oblio.Il mondo di ieri, pubblicato postumo nel 1944 (qui proposto nella traduzione di Giuseppe Dolei), l’anno prima che Zweig, esule in Brasile per la sua ebraicità, si suicidasse, è un’autobiografia e, al tempo stesso, il ritratto incantato di quella Felix Austria definitivamente scomparsa. Anderson ne seleziona i capitoli iniziali, quelli dedicati alla formazione, soprattutto culturale, di Zweig, che arrivano fino ai prodromi della Prima guerra mondiale. È come se Anderson volesse espungere l’elemento guerra, lasciando un finale aperto e mantenendo intatta un’atmosfera di vita colta, raffinata e libera, la stessa, sospesa e lontana dalla Storia, che si poteva respirare al Grand Budapest Hotel. Ricorda infatti il regista:«Credo che l’arte fosse il centro della sua attività e anche di ciò che c’era di più popolare. Un dettaglio che ricordo dal Mondo di ieri è che i quotidiani che ricevevano ogni mattina contenevano poesie e scritti filosofici. Lui e gruppi di amici si riunivano regolarmente nei caffè. Nuove opere teatrali venivano prodotte di continuo e tutti seguivano i drammaturghi. Vienna era un luogo di grande e profonda cultura, ma quest’ultima subiva un trend equivalente a quello delle rockstar: era la moda del momento. La cultura era estremamente popolare nella Vienna del tempo. Zweig viveva esattamente nel cuore, nell’epicentro di questo fenomeno. E ci visse fino al momento in cui tutto finì».Lo Zweig che leggiamo in questi primi capitoli è un uomo che vive in un mondo di sicurezza garantita dall’Impero asburgico, per il quale guerre e rivoluzioni sono inimmaginabili, sicurezza che diventa anche un ideale di vita e una commovente fiducia nel poter recingere la propria esistenza contro tutti gli assalti del destino a cui si associa, specie nelle generazioni più giovani, la fede quasi religiosa nel progresso. Zweig, rampollo della buona borghesia ebraica, nei propri ricordi si sofferma su un tema divisivo, negli anni della sua giovinezza, quando ancora  essere ebreo non era diventato un problema. Spiega infatti come l’ideale immanente degli ebrei viennesi di allora non fosse diventare ricchi quanto ascendere alle professioni intellettuali e confondersi nella comunità umana, liberandosi dalle piccolezze del ghetto dei propri avi e facendo della cittadinanza austriaca una missione davanti al mondo.Zweig vive la propria giovinezza in una città artigiana di cultura – non solo per le classi elevate –, accogliente e dotata di una peculiarità: attira a sé le forze più disparate, le mitiga, le seduce, le placa. A Vienna vige un’atmosfera spirituale e conciliante in cui ogni abitante è inconsapevolmente educato all’internazionalismo, al cosmopolitismo, a essere un cittadino del mondo interno. Un aspetto di cui Zweig sarà alfiere per l’intera vita, grazie ai suoi numerosi contatti con esponenti della cultura di tutto il mondo, una sorta di società delle chiavi incrociate. E non stupisce come la successiva introduzione dei passaporti risulti non solo ingombrante, ma una vera e propria forma di controllo per chi come lui perde la libertà geografica, la possibilità di attraversare i confini senza pensarci. Ci tornano alla mente le scene in treno di Monsieur Gustave, accompagnato dal suo braccio destro, un immigrato di nome Zero, un altro uomo senza patria, in cui questi vengono fermati per il controllo di documenti, che diventano essenziali e addirittura una questione di vita o di morte.Tornando ai ricordi biografici di Il mondo di ieri, Zweig ci offre nel capitolo “Eros Matutinus”, che Anderson inserisce nella scelta, perché ulteriore tessera del puzzle dell’ambiente viennese, una tassonomia della sessualità sotterranea, specie per i giovani, della città di fine secolo: un mondo di cui tutti conoscevano l’esistenza ma di cui non si doveva parlare apertamente. A questo si aggiunge la frequentazione di Zweig dell’ambiente degli universitari, che si percepivano come una élite a sé stante, con una propensione all’aggressività e, allo stesso tempo, a quella servilità da orda che costituisce il lato peggiore e più pericoloso dello spirito tedesco. Se c’è dunque in queste pagine la nostalgia commemorativa di un mondo che non esiste più e che dava quella sicurezza di cui Zweig sarà poi privato con il crollo della monarchia asburgica e l’avvento del nazismo, emergono anche affondi di acuta riflessione sulla natura umana che verranno ulteriormente nutriti dagli anni berlinesi, vissuti decisamente più a briglia sciolta, lontano dall’ambiente posato da cui proveniva, prediligendo figure intense e indomabili che saranno poi al centro di molti suoi romanzi successivi.Resta comunque indubbio che la Prima guerra mondiale venga percepita da Zweig come una cesura che pone fine a un sentimento di crescita e di europeismo. Lo scrittore osserva infatti che vi fu un eccesso di forza come tragica conseguenza di quel dinamismo interiore accumulatosi in quarant’anni di pace, e che doveva necessariamente esplodere con violenza. Ogni stato ebbe improvvisamente la sensazione di essere forte e dimenticò che anche gli altri si sentivano allo stesso modo: ognuno voleva di più e qualche cosa dall’altro. E a poco valsero gli impegni degli intellettuali, a cominciare da quello di Romain Roland – il cui incontro segna la vita di Zweig –, il loro appello alla fraternità quando non fanno ancora propria la preoccupazione dei venti di guerra.In L’impazienza del cuore, il suo primo romanzo, pubblicato nel 1939, qui proposto nella traduzione di Umberto Gandini – secondo testo scelto da Anderson –, Zweig riporta il racconto di un ex militare pluridecorato durante la Prima guerra mondiale, che confessa di essere più un disertore della propria responsabilità che un eroe del senso del dovere. Un uomo che è stato obbligato a seguire, per così dire, il cursus honorum della vita militare e che poi si trova ad affrontare altri doveri. Il libro si apre con uno scrittore noto che visita un ristorante fuori Vienna che suppone essere passato di moda. Ma poi ritrova oggetti e visi familiari e viene approcciato da un Adabei, reso in italiano con un “Eccomi”, quel genere di persona che conosce chiunque, almeno in modo superficiale, che si muove tra la gente e passa da un tavolo all’altro raccontando aneddoti su questo e quello, compreso in questo caso il militare, di cui si scoprirà così la storia. Nelle scene iniziali di Grand Budapest Hotel troviamo uno scrittore che torna dopo anni in quell’hotel dove nulla è cambiato, a parte la vocazione alla decadenza, e ritrova Zero, il braccio destro di Gustave, l’“Eccomi” della situazione, che nel frattempo ne è diventato il proprietario. Ma ciò che lo ha segnato nell’esperienza di lettura, spiega Anderson, è il concetto di «pietà distorta», di cui Zweig offre una singolare doppia definizione:«Ci sono due tipi di compassione. L’una, quella debole e sentimentale, che è soltanto impazienza del cuore, vuole solo sbarazzarsi il più in fretta possibile della penosa commozione prodotta dall’altrui infelicità; non è affatto una con-passione, ma solamente un’istintiva reazione di difesa del proprio animo di fronte alla sofferenza del prossimo. E poi c’è l’altra, l’unica che conti: la compassione non sentimentale, ma fattiva, quella che sa ciò che vuole, quella decisa a sopportare tutto con pazienza e comprensione, fino allo stremo delle proprie forze e anche oltre».Tutti vogliono parlare con Zweig, fatto che emerge spesso nei racconti, vista la sua capacità di ascoltare con attenzione e la franca predisposizione a dare il proprio parere, gentile ma sempre puntuale, a volte pungente, sempre con quell’invito a raccontare e raccontarsi con la massima sincerità. Succede alla protagonista di Ventiquattro ore nella vita di una donna, pubblicato nel 1927 e qui tradotto da Cristina Baseggio, un racconto che ha come sfondo un gruppo di ospiti di un lussuoso hotel della Costa Azzurra. Un’anziana signora inglese racconta proprio a Zweig le sue ventiquattro ore di un giorno di trent’anni prima, quando si trovava al casinò di Montecarlo, con il lutto ancora addosso. A colpirla erano state le mani parlanti dei giocatori della roulette, mani come cavalli trattenuti a fatica affinché non scattino anzitempo, che tremano, si alzano e si impennano e rivelano la personalità dei loro proprietari: il cupido dalla mano adunca, il prodigo dalla mano floscia, il calcolatore dal polso calmo, il disperato dal polso traballante. E sarà proprio su quest’ultimo tipo che la donna inglese aprirà una parentesi senza avere la forza di chiuderla. E racconterà quelle ventiquattro ore che hanno cambiato la sua vita. Perché Anderson sceglie questo racconto per concludere la raccolta? Perché alternando con maestria tensione narrativa e sottile scandaglio psicologico Zweig ci offre non solo un testo moderno e conturbante su quanto il destino sia imprevedibile, ma ci introduce in controluce quella poetica che troverà poi formulazione in questo brano compreso nell’antologia andersoniana:«Il poeta, invece di inventare, ha solo bisogno di farsi trovare dai personaggi e dagli avvenimenti, i quali, se avrà saputo conservare con una lucida capacità di vedere e ascoltare, lo cercheranno di continuo perché si faccia loro narratore: a chi ha spesso tentato di spiegare i destini, molti riferiranno i loro».
Floridiana di Emanuele Pettener (Arkadia Editore, 2021) è un libro insolito e davvero ben costruito. Innanzitutto per via della sua trama: Tom, un facoltoso dentista settantunenne con velleità letterarie e una bellissima famiglia, ha un’incomprensione con la moglie e va via di casa, poco prima di aderire a una vacanza studio letteraria a Venezia.Poi, perché ha dei personaggi anziani. Ma non come in certa letteratura dei paesi nordici, in cui aleggia una diffusa aria di mestizia: qui c’è un’anzianità travolgente, un gruppo di uomini e donne settantenni con pensieri, desideri e impulsi vivacissimi, impegnati a correre dietro a una vita ancora colma di sorprese, domande, imprevisti, e a parlarne con sagacia di fronte a un drink o a un’insalata di aragosta in uno dei ristoranti di Ocean Boulevard (siamo a Boca Raton, Florida).In ultimo, per la lingua. Il lettore è portato per mano e talvolta trascinato dall’eloquio colto, brillante e ogni tanto gustosamente sboccato di Tom, che narra la vicenda in prima persona. Brio e arguzia animano le memorie, gli sfoghi e gli excursus del protagonista, impegnato a saltare tra il presente – la lite con l’adorata moglie April, critica cinematografica e docente universitaria con la passione dell’orto – e una serie di flashback riguardanti la sua vita, la nascita del loro amore, i figli, la prima casa, la carriera, le amicizie importanti, le letture, e soprattutto il sogno di diventare scrittore. Quella dolce fantasia e spina nel fianco così pressante da averlo spinto a frequentare un corso di Creative Writing, a inviare decine di plichi contenenti racconti alle riviste letterarie più in vista, a raggiungere la sudata pubblicazione della prima e ultima raccolta, e per l’appunto anche a litigare con April.«Le stavo leggendo il mio ultimo racconto e, a metà della scena cruciale, lei mi domanda ex abrupto: “Ti sei ricordato i fagiolini?”».Ecco il motivo del dissidio: il narcisismo dello scrittore spazzato via in una frase dal pragmatismo della consorte. È tragicomico, e ben raccontato, il groviglio di crucci, tensioni, gelosie e rimpianti del protagonista, la cui psicologia si srotola come un coloratissimo arazzo lasciandoci esplorare un’età molto trascurata in narrativa. Ed è davvero una boccata di ossigeno rendersi conto che non tutto si esaurisce nella giovinezza, anzi.Rende godibile la vicenda un montaggio ad arte, dove episodi del passato e parentesi si incastonano proprio al punto cruciale del momento presente: con un’alternanza perciò di fatti che si inanellano interrompendosi e proseguendo nei punti di maggior tensione narrativa.Frequenti citazioni letterarie, giudizi mordaci su grandi scrittori (Carver e Márquez, per citarne solo un paio) strizzano l’occhio al lettore, ponendolo di fronte a un gioco di specchi: nel protagonista Thomas Giannini, italoamericano di New York figlio di un immigrato palermitano, si riflette proprio l’autore, Emanuele Pettener, nato a Mestre e professore di Lingua e Letteratura italiana alla Florida Atlantic University di Boca Raton. È facile immaginare che le dichiarazioni di amore nei confronti della parola letteraria provengano dall’autore, che presta la voce al suo personaggio.«Mi era concesso un futuro? O almeno un presente in cui quella che sentivo la noce della mia identità, parte sostanziale di me, anzi forse proprio me per intero – la scrittura – non fosse considerata un hobby? Non è terribile che chi ti ama – e tu ami per giunta – consideri hobby l’unico modo in cui tenti di esprimere quell’infinitesima cellula originale che, avvolta da mille sfoglie sociali e familiari, possiamo chiamare definitivamente io? Anche qualora l’effetto di questo tentativo sia solo un balbettio, questo balbettio è più vero di tutte le convenzioni, gli alibi, le maschere morali, le imitazioni volute o meno che vi affastelliamo attorno […] – ecco, scrivere è il tentativo in extremis di non dar più così tanta importanza al mondo, a quello che il mondo pretende da noi, e squarciare a una a una le maschere fasulle che ci siamo appiccicati per accontentarlo, blandirlo, servirlo – e cercare invece quel nocciolo profondissimo di verità che sta dietro tutto e dentro noi, quel diamante purissimo, quel balbettio».Le riflessioni e le guasconate dell’attempato dentista, così vivacemente attento a ogni aspetto della vita, anche il più sensuale, si mescolano a una fine trattazione psicologica dei personaggi e di quella che è la storia di una vita, anche quando si interseca con la Storia, come nel caso della tragedia delle Torri Gemelle.Il romanzo è molto estetico, ma anche molto divertente, e colpisce per questa lingua esuberante, rigogliosa, tesa a “cercare un effetto luminoso”. Gustosa è anche la parodia delle manie degli scrittori, sempre un po’ egocentrici e in cerca di attenzioni, come figuranti arrivati in un mondo in cui alla fine tutti, non si sa perché, vogliono diventare scrittori.C’è molta psicologia e molta leggerezza: la risultante sembra essere che il cuore umano è un guazzabuglio. E c’è anche un velo di malinconia e di pietà nei confronti della propria vecchiaia, della vecchiaia in generale: un’età che di per sé ingenera riflessioni molto profonde e talvolta amare, pur con tutti i sensi ancora all’erta.Una nota di pregio non indifferente, nell’ultima parte, sono le descrizioni che Pettener, nativo appunto di Mestre, dedica a Venezia: dalle calli riecheggianti di voci al cantico di davanzali che sovrastano la laguna, dai tavolini assolati dove turisti e studenti sorseggiano cappuccini mentre i gatti passeggiano pigramente tra le loro gambe, sino ai richiami dei portuali e dei gondolieri e all’eleganza sognante dei palazzi color oro antico e rosa che si specchiano nei canali, tutto fa pensare di trovarsi in un acquerello di Hugo Pratt, ma più moderno e caotico, facendoci per una volta guardare la nostra cara vecchia Italia con gli occhi incantati di uno straniero.Quando si parla di ebraismo, non si intende soltanto la religione, ma l’identità ebraica in tutta la sua complessità. Chi si può definire ebreo? In questo senso tante sono le riflessioni che si possono fare. L’identità ebraica, infatti, risulta essere più complessa di quello che effettivamente è, come spiega nel seguente brano di Operazione Shylock Philip Roth:«La ragione è che la divisione non è solo tra ebreo ed ebreo: è all’interno del singolo ebreo. Esiste, in tutto il mondo, una personalità più multiforme? Non dico ‘divisa’. Divisa è niente. […] Devo spiegare l’ebreo come una massa di tremila anni di frammenti speculari a chi ha fatto fortuna come il principale ebreologo della letteratura internazionale? C’è da meravigliarsi se l’ebreo litiga sempre? È una lite personificata!»Secondo Roth, l’identità ebraica altro non è che un costrutto culturale multiforme che spesso porta a dissidi interiori nell’ebreo stesso. L’autore parla a questo proposito di “inadeguatezza” come “stile degli ebrei”, consistente o nella totale assimilazione dell’ebreo nella sua comunità di arrivo o nell’estremizzazione della propria identità. Espressione di questa inadeguatezza sono due tra i più famosi personaggi della narrativa rothiana: Seymour Levov “Lo Svedese” e Alex Portnoy. C’è chi, ad esempio, decide di assimilarsi alla cultura del paese ospite rinunciando al proprio ebraismo come il primo, e chi invece, come il secondo, decide di vivere da ebreo con le proprie tradizioni. In ogni caso, l’ebreo risulta sempre un outsider: per la sua stessa comunità e per quella di approdo, in quanto incapace di venire a patti col proprio essere.Una dicotomia del genere la riprende Joshua Cohen con I Netanyahu, vincitore dell’ultima edizione del Premio Pulitzer per la narrativa e pubblicato in italiano da Codice Edizioni. Il romanzo racconta la storia di Ruben Blum, professore di Storia dell’economia americana specializzato negli studi sulla tassazione alla Corbin University, un’università immaginaria nello stato di New York. Blum viene incaricato dal suo capo George Moss di far parte della commissione di valutazione di un nuovo candidato per la cattedra di Storia europea: Ben-Zion Netanyahu, specializzato nello studio del tardo medioevo europeo, in particolare nel periodo dell’Inquisizione. L’incontro con questo potenziale professore porterà però Ruben Blum a fare i conti con la propria identità ebraica:«Al mio bris, fui chiamato Ruvn ben Alter, “Ruvn il figlio di Alter”. Se avessi avuto un figlio, sarebbe stato ben Ruvn, il figlio di Ruvn. Ben-Zion era il figlio di Zion: il mio ebraico da barmitzvah almeno a quello ci arrivava, anche se si fermava lì. Stavo per conoscere il figlio di Sion».Per comprendere al meglio questo romanzo, bisogna concentrarsi su due dettagli; il sottotitolo, ovvero Dove si narra un episodio minore e in fin dei conti trascurabile della storia di una famiglia illustre, e la dedica in esergo: «In memoria di Harold Bloom». Come spiega nei ringraziamenti, che possiamo considerare una postfazione vera e propria, Joshua Cohen ha di fatto trasposto un aneddoto raccontatogli dal celebre critico letterario Harold Bloom, che alla Yale University, dove insegnò, incontrò Benzion Netanyahu, il padre di quello che poi diventerà il premier israeliano più longevo della storia, Benjamin “Bibi” Netanyahu.L’autore spiega inoltre di aver volutamente trasposto in maniera letteraria l’aneddoto di Bloom, in quanto non gli interessava scrivere un romanzo biografico sul padre del Canone occidentale:«[…] in seguito alla sua morte [di Harold Bloom], nel 2019, ho iniziato a scriverne [dell’aneddoto], e facendolo mi sono ritrovato a inventare un certo numero di dettagli che lui aveva tralasciato e, per via delle circostanze che sto per spiegare, a romanzarne qualche altro. Va da sé che “Ruben Blum”, il prosaico professore di storia economica americana, non vuole essere un ritratto di Harold Bloom, il professore di letteratura inglese più-distante-del-prosaico, così come “Edith” non vuole essere un ritratto di Jeanne, la moglie di Harold altamente acculturata, ingegnosa e sagace, che ha confermato il resoconto della visita di Netanyahu fatto da suo marito e ne ha cortesemente benedetto il mio uso […] e dunque presto i “Blum” hanno preso una vita tutta loro, persino quando i Netanyahu sono rimasti i Netanyahu».Così Harold Bloom è diventato Ruben Blum, non insegna a Yale Letteratura inglese ma Storia economica americana nell’università immaginaria di Corbin, mentre sua moglie Jeanne è divenuta Edith; Judith, invece, non è la vera figlia di Harold e Jeanne Bloom, ma una parente mandata da loro per stare lontana dal Bronx. Chi resta reale, invece, sono i Netanyahu: Benzion con sua moglie Tzila e i figli Yonatan – che nella realtà morirà nel 1976 a Entebbe, in Uganda, durante un’operazione per liberare degli ebrei presi in ostaggio dai terroristi, diventando così un eroe nazionale di Israele –, Benyamin, che qui ha un ruolo marginale, e Iddo. Riguardo ai nomi dei Netanyahu, quello di Benzion viene scritto con il trattino fra “Ben” e “Zion”, come a rimarcare l’estremizzazione della diaspora e dell’identità ebraica nel patriarca dei Netanyahu, che, come spiega Cohen, ha poi contribuito a plasmare Benyamin Netanyahu come uomo politico:«Bibi Melech Yisroel, lo chiamavano i suoi sostenitori: “Bibi, re di Israele”. Il suo regno, segnato dalla costruzione di muri e insediamenti, e dalla normalizzazione dell’occupazione e della violenza di Stato contro i palestinesi, rappresenta il trionfo finale della visione revisionista, un tempo caduta in disgrazia, promulgata da suo padre».L’autore racconta il tutto facendo uso del tipico umorismo yiddish à la Woody Allen e Philip Roth. I Blum e i Netanyahu, infatti, ci vengono presentati non solo in momenti più seri come la vita accademica, ma anche in quelli di convivialità come le cene in famiglia e le feste, mettendo in evidenza – lo recita il sottotitolo – quanto le loro siano sì vite trascurabili – e i loro siano sì episodi minori – ma comunque incisive nella Storia.Un altro aspetto da non trascurare è la scelta di raccontare questa storia nella forma del campus novel. In questo senso, I Netanyahu è molto simile a La macchia umana di Philip Roth. Come nella storia di Coleman Silk, costretto a ritirarsi dall’Athena College per aver definito “fantasmi” due studenti afroamericani che nemmeno conosceva – in inglese Roth adopera il termine spook, usato nello slang per indicare gli afroamericani –, e vittima dell’antisemitismo sistemico della sua stessa università, anche Ben-Zion fa esperienza di una certa discriminazione nei confronti degli ebrei insita nel sistema universitario americano e, in misura più grande, nella società americana in generale.L’eco di Philip Roth e dei suoi personaggi – che sia Coleman Silk, Seymour Levov o Alex Portnoy – è molto presente nel romanzo di Cohen, come si può notare dalla storia di Ruben Blum, un ebreo da sempre considerato outsider e costretto a essere come gli altri per non ritrovarsi sempre sotto i riflettori:«In sostanza, per quasi tutta la vita – a dire il vero fino a poco tempo fa, quando una valanga di traumi piede-gamba-anca mi ha costretto a barattare la mobilità per la mortalità –, non ho mai tratto forza dalle mie origini e ho colto tutte le occasioni possibili per ignorarle, quando non potevo negarle. Sono venuto al mondo con una pelle non del tutto bianca, ma mentre crescevo si è indurita. […] In quanto unica famiglia ebrea a risiedere nel nostro piccolo villaggio sul lato sbagliato dei monti Catskill nel milieu del dopoguerra, noi Blum (io, mia moglie Edith e mia figlia Judith) dovevamo confrontarci con vessazioni continue. […] L’aspetto con cui io e Edith dovevamo confrontarci più spesso in quanto primi ebrei di Corbindale era la continua condiscendenza a bassa intensità: la sensazione che dovessimo sentirci fortunati anche solo per essere lì, per essere stati ammessi, per aver avuto un lascia passare. Ci parlavano dietro, ci parlavano sopra; ci si “degnava” di darci retta; venivamo trattati con aria di superiorità, studiati. La nostra presenza era un insulto per alcuni e una curiosità per altri».Già in queste righe si può intuire il motivo per cui Ruben Blum ha sempre cercato di fuggire dalle sue radici, un aspetto rimarcato per esempio nella discussione con i genitori di Edith sull’assunzione di Ben-Zion e sul rischio di sfuggire o meno all’accusa di favoritismo verso gli ebrei, ma anche nel momento della correzione dei compiti di Judith: «Più tempo dedicavo a quelle correzioni, più potevo stare alla larga dagli ebrei, da ciò che – o meglio da chi – mi girava sul cuore». Quello di Blum è lo stesso sentimento di vergogna provato da Seymour lo Svedese, che lo porta a privarsi della sua identità ebraica e a diventare americano a tutti gli effetti perché, parafrasando Roth, la pastorale americana dura ventiquattr’ore: una convivenza fra confessioni religiose diverse non è pienamente possibile, e in questo senso la terra promessa americana non è che un sogno mai realizzato. Questo nascondere le proprie radici da parte di Blum è evidente soprattutto nella sua attività di storico, ma anche in quella di revisore degli elaborati di Ben-Zion:«Era come se, facendo così, stessi tenendo a bada la mia, di storia; come se stessi lasciando fuori il passato, le vecchie voci rauche e perdute da grilli parlanti dei rabbini nello scantinato, tantissimi anni prima, che stavano di nuovo mormorando attraverso l’infelicità e la rigidità di un altro straniero che si era avvalso pure lui dell’inglese del dizionario per mettermi in guardia contro l’autocompiacimento… per mettermi in guardia contro l’America».L’arrivo di Ben-Zion fa nascere in Blum la consapevolezza di essere vittima dell’antisemitismo sistemico della Corbin University – che costringe Ben-Zion a tenere seminari sulla Bibbia – e dell’America nel suo complesso. Nella lettera che il professore Peretz Levavi della Hebrew University di Gerusalemme indirizza a Blum, si legge che Ben-Zion «ha mostrato una tendenza a politicizzare il passato ebraico, trasformando i suoi traumi in propaganda». Esempio di questa tendenza alla politicizzazione è lo studio sull’Inquisizione nella penisola iberica, che secondo Netanyahu aveva lo scopo non tanto di convertire gli ebrei al cattolicesimo, quanto di colpevolizzare quelli già convertiti, come se non si smettesse mai di essere ebrei. Questa rivisitazione dell’Inquisizione risulta essere, secondo Levavi, il frutto del trauma subito dal padre di Ben-Zion, Nathan Mileikowsky, sfuggito al pogrom del 1879; questo, sotto l’influenza sionista del yeshivah (istituzione educativa ebraica) di Volozhin, cambiò nome in Netanyahu (mandato da Dio) per investirsi del ruolo di traghettatore dei sionisti verso la Terra Promessa dove diventare ebrei liberamente:«La storia del sionismo è così difficile da raccontare, e tutti i tentativi si trasformano presto in metafisica, diventando evanescenti. Socialisti, comunisti, anarchici, sionisti: provi a pensare a quante identità gli ebrei hanno dovuto assumere nell’era moderna solo per poter essere quel che erano, per poter essere di nuovo ebrei… Ma questa volta, per essere ebrei liberamente…»L’estremizzazione delle idee e dell’identità di Ben-Zion, e di conseguenza anche il suo revisionismo storico, sono dovuti alla sua reazione verso l’atteggiamento dell’America e della Chiesa nei confronti dell’identità ebraica, considerata una categoria da estirpare per meglio dominare gli altri popoli:«Oggi, in America, sospetto che revisionismo significhi quasi la stessa cosa, ma dentro il contesto di un’altra struttura di potere: il revisionismo è l’insistenza a scrivere la storia in un mondo che destabilizza ciò che si definisce classe dirigente e interferisce con il funzionamento del governo e degli affari. Ammetto che questo mutamento di significato mi ispira: una parola che in origine significava minare una dottrina radicale ai fini del compromesso è passata a essere una minaccia pericolosa all’ordine dominante. Ma non è forse quello che succede sempre quando si fanno dei compromessi? Si perde, la causa è persa, e la tua debolezza ti viene rigirata contro. Sotto un altro aspetto, la versatilità della parola revisionismo, la sua applicabilità a qualsiasi fine politico, mi ricorda l’uso e l’abuso di un’altra parola: ebreo».Alla luce di quanto detto da Ben-Zion, Blum comprenderà di essere un falso, un costume in carne e ossa, una persona che per vivere come americano ha dovuto estirpare la sua vecchia identità, perché la società americana ha preteso questo per meglio assoggettarlo alla sua influenza. Quanto a Netanyahu, la sua presunta follia e il suo fanatismo paradossalmente risultano essere una sconfitta per gli americani, in quanto cercare di eliminare confessioni diverse dalla propria porta sempre alla loro estremizzazione, col rischio di fomentare ancora di più le divisioni: il fallimento, cioè, della pastorale americana.Quello che racconta Joshua Cohen in I Netanyahu diventa, insomma, un episodio minore che fa da specchio a un intero mondo: non solo quello universitario statunitense, ma anche quello globale che travalica i confini americani. Trasponendo letterariamente un aneddoto personale di Harold Bloom, Cohen ci racconta ciò che ancora oggi è visibile: il persistente fanatismo di certe confessioni religiose dovuto alla discriminazione sistemica, che diventa un modo per liberarsi dalle costrizioni sociali e per non rinunciare alla propria identità.Diario di un’estate marziana di Tommaso Pincio, uscito per Giulio Perrone Editore proprio sul finire dell’anno che ha celebrato (seppur un po’ in sordina) il cinquantenario della morte di Ennio Flaiano, è un testo difficilmente catalogabile – non è una biografia, non è un «medaglione», non è un ritratto –, mosso, più che dall’andamento lungo e felpato dell’indagine, dal passo cadenzato e timido del corteggiamento, dell’avvicinamento cauto e sussultante. La struttura portante del testo è affidata a una divagazione saggistica che però assume cangianti sembianze diaristiche, costellata da «improvvisi» narrativi – di natura spesso aneddotica – in grado di agire come collante tra io narrante e io narrato, così come tra presente e passato. Quella di Pincio è, infatti, una flânerie non solo topografica, ma anche temporale, vale a dire un andirivieni diacronico che si dipana senza soluzione di continuità nel retroterra della mitografia romana, di ieri e di oggi, all’insegna degli umori reali e dei moti esistenziali profondi di chi quella stessa mitografia ha collaborato a metterla in scena senza però aderire davvero mai alla sua superficie brillantinata. Il Flaiano che emerge gradualmente dalle pagine del Diario è un uomo sfuggente e inquieto, che va ben oltre il personaggio, oltre la maschera che gli è stata cucita addosso – quella dell’arguto fustigatore dei costumi nazionali, pigro e indolente, ma dalla battuta sempre pronta –, e che lui stesso a volte si è sentito obbligato a indossare per rispondere alle aspettative altrui, alle pressioni culturali che premevano intorno. Pincio vuole giustamente emancipare – e alla fine ci riesce benissimo – Flaiano dalla «flaianite», ossia da quel fenomeno assai diffuso tra critica e pubblico per cui lo scrittore abruzzese viene spesso ridotto a mero caratterista, aforista, elzevirista, come se la sua intera opera artistica – teatrale, letteraria, cinematografica – non fosse altro che un di più, una ramificazione secondaria da apprezzare da lontano.In questo «libercolo di pensieri sparsi», a metà tra digressione meta-artistica e rêverie urbana, Pincio instaura, con una prosa dinoccolata e raccolta, che fa della frammentarietà e del tono colloquiale – pur aperto a squarci di più intenso lirismo – i suoi maggiori pregi, un dialogo con un fantasma ancora aleggiante su quei luoghi – via Veneto, via Isonzo, via di Campo Marzio – che sono stati teatro di un lungo e sofferto disinnamoramento. Sì, perché Roma è l’altra grande protagonista del libro, e non potrebbe essere altrimenti. Roma è una città che puoi amare – specialmente agli inizi, quando il disincanto è ancora lontano –, ammirare, bestemmiare, ma mai capire davvero, e questo Flaiano lo aveva intuito perfettamente. Troppe facce, troppe stratificazioni storico-culturali, troppe nature differenti inglobate e poi fuse e sedimentatesi in un unico immenso coacervo urbanistico. A Roma esiste solo la storia, che si dispiega quale somma di infiniti passati. Il tempo, in una città in cui si ragiona in termini di secoli e non di ore, te lo devi inventare, carpirlo dal quotidiano affastellarsi di volti, gesti, voci per provare a imprimergli una traccia che possa definirti, almeno un poco, nella vana speranza di non essere subito dimenticato, sperso tra la folla dei senza nome, irretito da un immaginario così suadente da ammaliare persino i suoi più fieri oppositori. A Roma non esiste l’eclatante, il fuori luogo, l’assurdo, tutto è già stato detto fatto visto scritto. Proprio per queste ragioni, la capitale è il posto ideale per incubare e portare a ebollizione l’amaro scetticismo che sottende, sin dai germi inaugurali, l’intera produzione flaianea. Nonostante il rapporto di «odiamore», che negli anni si esacerberà sino a far prevalere il primo termine sul secondo, solo a Roma, assistendo giorno per giorno alla sua tanto peculiare fenomenologia – tanto più estroflessa e luccicante negli anni del boom economico, della «Hoolywood sul Tevere», della «società del benessere» –, Flaiano può trovare confermati gli assunti centrali della sua filosofia negativa, per cui la vita è un vero e proprio valzer degli errori, tutto è vanitas, ogni cosa è destinata a decadere tra l’indifferenza dei molti, i sogni fatui della gloria e della fama brillano come miraggi imprendibili.A Roma Flaiano – forse perché la liaison con la città nasce sul terreno già dissestato di un precoce abbandono, causato dall’espulsione dal nucleo famigliare e dal conseguente trasferimento in collegio a soli dodici anni – sperimenta sulla sua pelle l’eterna diffidenza del provinciale, che non si sente mai al suo posto, come fosse un intruso illustre, un ospite non proprio benvoluto a cui è concesso apparire sul proscenio ma solamente per un rapido saluto di commiato. Ecco allora che le sue parole – acuminate, esatte, prensili – agiscono innanzitutto come schermo, come difesa, come spazio intermedio tra sé e la realtà circostante. Lo stesso umorismo flaianeo – tutto impregnato di quel «sentimento del contrario» di matrice pirandelliana – provoca sempre un riso trattenuto, che subito vira verso la malinconica presa di coscienza del dramma quotidiano che si nasconde nella sostanza delle cose, al di là delle apparenze che mistificano il volto contratto dell’umanità. Ne consegue una satira mordace, tutta pars destruens, che si sviluppa all’ombra di una visione esistenziale fondata sulla convinzione che non ci sia più nulla da costruire, nessuna parola d’ordine da difendere, alcun ideale su cui fare leva per proiettarsi in un ipotetico futuro migliore. Flaiano è, in fondo, un postilluminista, ovverosia un fatalista raziocinante che ha però smesso di credere nel progresso e anche nel potere taumaturgico della ragione. La sua ironia velata di tristezza rappresenta allora l’applicazione letteraria di una particolare postura individuale, l’estrinsecazione artistica di uno sguardo gettato sul mondo da una posizione irregolare, defilata, estranea e straniata, che gli consente di cogliere le aporie del quotidiano, il costante sfasamento tra essere e apparire, tra impotenza e desiderio, tra moralità evanescente e vaneggiamento diffuso.Spesso in disparte, sfuggente, vittima di un’intelligenza troppo acuta, attenta a infilarsi nelle scorciatoie – così importanti nella trama del suo unico romanzo, Tempo di uccidere (1947), vincitore della prima edizione del premio Strega –, negli «strappi» del presente, negli interstizi che si aprono nella facciata falsamente agghindata del reale, Flaiano non riesce a godersi il successo, considera effimero il «protagonismo» tanto agognato dagli altri membri del demi-monde romano, soffre per le doppiezze e le illusioni di coloro che ritiene amici – Fellini, in primis. Pincio coglie perfettamente il lato più opaco e più vero – nel suo vulnus, nelle sue criticità – di un autore non ancora perfettamente storicizzato in sede critico-teorica, ma che ha compreso meglio di chiunque altro che la realtà non può farsi troppo a lungo mito, perché il mito si rivela compiutamente solo nella stasi, nella sospensione, nell’immobilizzazione dell’atmosfera e dei caratteri. Oltre il mito, dopo il mito, c’è solo farsa asfissiante, riproposizione posticcia, prolungamento patetico e demodé. Del resto, cos’altro è la Dolce vita se non un sogno tardivo che si dissolve improvviso al momento di un risveglio che si sarebbe voluto rimandare ancora e ancora?In Flaiano – così come in Pincio (e le tangenze tra i due autori non finiscono qui) – è ben radicata l’amara consapevolezza che le cose tendono a brillare nel loro massimo fulgore proprio nel momento in cui cominciano a scomparire, soprattutto a Roma, città-set in cui lo spettacolo della vita e della morte, dell’odio e dell’amore, si confonde, si mescola, si prolunga dal palco alla platea, facendo di tutti attori, comparse, meteore; soprattutto d’estate, stagione che rappresenta innanzitutto uno stato d’animo, la fascinazione perversa per l’abbaglio più lucente, per le ore dilatate e però già apparentemente estinte, per ciò che si riverbera al tramonto, in procinto di scomparire nel torno di poche settimane.Dall’accostamento di nuclei tematici che si sfilacciano improvvisi per poi ricomporsi e sfibrarsi di nuovo – le amicizie tormentate, le ferite sottaciute, le delusioni letterarie – viene fuori un triangolo, anzi un doppio triangolo non del tutto sovrapponibile, che però condivide lo stesso inevitabile apice, Roma: Flaiano-Passato-Roma + Roma-Presente-Pincio, restituito mediante le accensioni estemporanee di un’opera costruita con un montaggio di schegge, di flash, di aneddoti frammentari, in cui a emergere è la figura di un Flaiano umbratile e malinconico come può esserlo, per chi la ama, la fine di ogni estate. Nell’economia di questo diario saggistico-aneddotico la collisione estemporanea dei discorsi e dei registri si accompagna specularmente a un processo ermeneutico per cui la memoria – quella dell’autore, così come quella della città – diviene palinsesto composito, utile a illuminare quelle convergenze parallele che permettono a Pincio di accostarsi al fantasma di Flaiano in cauto ascolto, senza forzature o sovrainterpretazioni. Tale aderenza di vedute si esplica proprio nella capacità di entrambi gli scrittori – e chi è un affezionato lettore dell’opera pinciana lo sa bene – di cogliere il nocciolo duro della vita proprio quando essa si dà in absentia, cioè quando, all’apogeo del suo splendore, lascia scorgere in filigrana la malinconia di là da venire, il retro ombroso delle cose pronto a occupare presto l’intera scena. Sarà per questo motivo che Flaiano tanto teneva alla propria pigrizia, facendone persino un vanto, una risorsa da difendere gelosamente. Essa era per lui il modo più congeniale per sentirsi sempre in potenza, senza mai lasciarsi catturare dalle forme, rinunciando alla perfezione asfissiante del cristallo. Sfuggendo alla frenesia del fare e dell’apparire, mettendo a tacere, seppur a fatica, le proprie ambizioni, Flaiano lascia che le idee, le emozioni, i pensieri lievitino all’interno, per poi raccoglierli quando emergono in superficie, restituendoli con precisione svizzera sulla pagina, intagliata icasticamente come se le parole fossero incisioni di Fontana.