Il deserto è un luogo repulsivo e inospitale: vari dei suoi lembi sono anecumenici, cioè privi di insediamenti umani. Eppure, è lì che sono ambientate le trecento pagine di Furia, il primo romanzo della poeta messicana Clyo Mendoza, portato in Italia nella brillante traduzione di Massimiliano Bonatto da Polidoro editore, per la collana I Selvaggi. Mendoza, come una burattinaia incantatrice, muove fili di vite – reali o immaginarie, poco importa – che si intrecciano, si imbrogliano e si sbrogliano nella vastità di quel luogo refrattario alla vita, creando una enorme matassa dalle trame maledette. Il primo incontro che i lettori faranno in questo deserto devastato dalla guerra è con due soldati appartenenti a due fazioni nemiche, i quali ugualmente si incontrano per la prima volta, davanti al cadavere di un bambino. Non hanno nome, sono Soldato uno e Soldato due: la guerra li ha privati della loro identità così come della loro volontà e ora, assassini anche di sé stessi, si puntano una pistola indecisi se sparare. Soldato uno e Soldato due smettono di essere piccoli ingranaggi del grande meccanismo della guerra nel momento in cui dicono i loro nomi: sono Lazaro e Juan, e insieme decidono di scappare nel deserto. Trovano rifugio in una grotta e cominciano ad amarsi: il loro è un desiderio furioso, frustrato dalla consapevolezza di essere reietti di una società per cui non sono altro che disertori e omosessuali. Tuttavia, è solo nella libertà di quell’isolamento che possono raccontare le loro storie e iniziare a sdipanare, a poco a poco e mai del tutto, la loro verità.Il deserto per i soldati è come il mare per i marinai: la solitudine, il sole cocente, il buio sconfinato e la sete alla lunga portano gli uomini a delirare. Di fatti, Lazaro inizia a percepire la notte dilatarsi e il suo corpo rimpicciolirsi, fa incubi sulla sua infanzia e si sveglia afflitto da una paura ancestrale. I loro giorni sempre uguali vengono ritmati dalle visite di un mercante che racconta loro storie e regala monete d’oro: parla di un uomo che ha venduto l’anima al diavolo per sapere la verità sulla sua famiglia, ma ha scoperto di essere un cane e ha terminato i suoi giorni legato a una corda ringhiando e ululando; racconta di una donna che si lanciava su altre donne mordendole e instillando il loro il desiderio per il loro stesso sesso; narra di un uomo che ha seminato figli in tutto il deserto condividendo il letto con le vedove che erano sue clienti.Quelle del mercante sono storie che ritorneranno come una inquietante eco nelle pagine del romanzo, creando la trama di una tradizione orale che la voce narrante racconta come fiabe dai toni gotici. L’autrice gioca abilmente con gli archetipi e le superstizioni, aggiungendo dettagli a distanza di pagine, ripetendo elementi e azioni, con flashback e flashforward cadenzati da un rituale scambio di monete d’oro. Sulle storie di Juan e Lazaro vengono trapiantati i semi di quella di Càstula, che dopo aver tanto viaggiato e amato uomini e donne, ha trovato finalmente la sua destinazione in una tomba, morta signorina con un grande segreto; sul loro albero genealogico è innestata anche la storia di Maria e Salvador, travolti da un amore totalizzante, legati tanto da condividere gli stessi sogni, fino a diventare la stessa persona. Furia è l’insieme di alcuni destini intrecciati nella ricerca della verità, della salvezza, del Padre. È una matassa di storie il cui bandolo risponde al nome di un uomo senza tempo che, ironicamente, è proprio un venditore di fili.I titoli delle cinque sezioni di Furia – L’idea di corpo, Anatomia dell’ombra, Il corpo anagrammatico, L’Altro di sé, Autopsia – hanno tutti a che fare con il tema del corpo: dalla penna di Mendoza prendono vita corpi desideranti e desiderati, violenti e violentati, corpi fluidi, discriminati, animaleschi e selvaggi. L’autrice immagina corpi-mondo, contenitori di più anime e più storie insieme: sono corpi anagrammatici perché, come in un rompicapo, sono combinazioni differenti dello stesso seme dannato e, senza saperlo, si rincorrono nel tempo e nello spazio per tentare di risolvere l’enigma della loro esistenza.Mendoza crea un romanzo ammaliante e perturbante, in cui la realtà si squaglia sotto il sole cocente del deserto, evapora in una allucinazione e si coagula in un delirio onirico: e, si sa, nel regno dell’inconscio la volontà ha ben poca parte. La sfera del sogno –  con tutti i simboli e le varie chiavi di lettura che si porta dietro – forma parte importante della narrazione, non solo perché molti personaggi sono spesso rappresentati mentre sognano o comunicano tramite esso, ma anche perché molte delle sue caratteristiche invadono le vite stesse dei personaggi. Una su tutte, è la freudiana coazione a ripetere: Juan, Lazaro, Maria e Salvador sono tutti figli e figlie di genitori violenti, vittime di relazioni abusanti e addirittura di incesti, che sono condannate a perpetuare il male nei loro gesti e nelle loro relazioni a venire. Tuttavia, uno spiraglio di salvezza sembra essere suggerito dall’autrice.«La più grande dimostrazione della volontà è scegliere nonostante tutto di conservare la propria vita. È più difficile che distruggere la vita altrui, perché quando si muore, si esaurisce ogni possibilità di cambiare il mondo in cui opera la nostra volontà.» p.120In questo incubo coercitivo, la volontà dell’Io può affermarsi in due modi: tramite l’amore e le storie. È l’amore che spinge Juan a scavare nel suo passato e a sopravvivergli, ed è sempre l’amore che trasforma il tormento di Salvador in un sogno lucido in cui l’infanzia gli rivela la meraviglia di ricordi inediti. Ma se l’amore non basta, sono le storie, infine, che hanno il potere di conservare la vita più di ogni altra cosa. Chi le racconta – i mercanti, i bambini, gli anziani che rivivono il sogno dell’infanzia – tramanda una moneta d’oro, testimone dell’eterno e dell’impensabile. Chi le riceve, poi, deve saper accettare l’impossibilità di distinguere tra realtà e illusione, con la promessa della possibilità di essere l’intreccio di trame di storie passate e future.Recensire Il ladro in caserma (Racconti Edizioni, 2023) è un compito arduo, per una semplice ragione: è pura letteratura. Di fronte alla scrittura di Tobias Wolff non ci sono terze vie: leggerlo può generare un’incomprensione totale, oppure cambiarci. Nelle sue pagine è racchiusa una enigmatica semplicità difficile da decifrare, in quanto suggerisce molto più di quello che sembra dire. Non mi resta dunque che muovermi con cautela tra queste righe – sull’orlo dell’imbarazzo – alla ricerca di alcune delle chiavi di questo mistero.Comparsa per la prima volta negli USA nel 1983, questa novella torna in Italia dopo che era stata pubblicata nel 2002 da Einaudi con il titolo Il colpevole, sempre nella traduzione di Angela Tranfo. La vicenda è ambientata nel 1967 e gli echi della guerra in Vietnam sono molto presenti, sebbene essa non sia mai raccontata direttamente. Il protagonista, Philip Bishop, è un giovane che si arruola nell’esercito per dare finalmente una direzione alla sua esistenza (‹‹La mia vita non sta andando da nessuna parte››[1], dice). Odia il padre Guy, che ha abbandonato la famiglia per un’altra donna, e non ha intenzione di occuparsi dell’apatico fratello Keith.Nella caserma di paracadutisti in cui giunge per effettuare l’addestramento Philip non stringe amicizie tra i commilitoni, ma si lega in qualche modo a Lewis e ad Hubbard in occasione del Quattro luglio, festa dell’Indipendenza Americana, nel corso di un turno di guardia piuttosto surreale presso un deposito di munizioni che i tre devono sorvegliare con l’ordine assoluto di sparare a chiunque si presenti a tiro. Non lontano dal deposito si verifica però un incendio la polizia si reca dai giovani per invitarli ad allontanarsi, ma questi non ascolteranno ragioni e decideranno di rimanere lì a loro rischio e pericolo, affrontando l’incendio pur di eseguire gli ordini. Questo episodio appare in qualche modo fondante nella formazione di Philip assieme all’evento cui fa riferimento il titolo, e che è il centro attorno cui ruota la narrazione: a un certo punto nella caserma avverranno infatti degli inspiegabili e quasi insignificanti furti, che sconvolgeranno l’equilibrio della ordinatissima vita militare.Gli eventi de Il ladro in caserma sono così: accadono sotto il segno dell’insensatezza. Non conosciamo mai veramente le ragioni delle azioni dei personaggi, la cui psiche è insondabile. Wolff non descrive il loro stato psicologico quasi in nome di una sorta di pudore delle emozioni (‹‹È impossibile parlare alla gente della loro sofferenza››[2]). Ad una prima lettura queste figure potrebbero sembrare alienate, ma in realtà ad emergere in queste pagine è la loro fragilissima umanità, raccontata con sguardo laicamente misericordioso.Come nota Marco Peano nella sua introduzione, Wolff non giudica mai i suoi personaggi, dei quali presenta la nuda condizione esistenziale: essi sono inermi e senza punti di riferimento, dal momento che coloro che dovrebbero assumere questo ruolo latitano. Quella di Wolff è un’America che vede i padri in crisi: non si può non citare in proposito l’episodio in cui Philip si reca dal padre per chiudere i conti con lui e questi gli regala una bicicletta pieghevole (‹‹sembrava una di quelle bici degli orsi da circo››[3]) su cui monta egli stesso, cadendo rovinosamente a terra. Il ragazzo volta le spalle al padre mentre quest’ultimo gli chiede aiuto, quasi come un bambino al proprio genitore. Le madri appaiono invece in lontananza: parlano dal ricevitore di un telefono, scrivono lettere, soffrono, ma non sono mai veramente presenti. Ne Il ladro in caserma ci sono dunque solo e soltanto figli, che per giunta sono stati rinnegati da un’America feroce e troppo occupata in una guerra senza senso.La pulizia dello stile di Tobias Wolff non fa che amplificare questa “realtà sporca”: non a caso la novella venne pubblicata per la prima volta nel numero della rivista Granta intitolato Dirty Realism. La sua scrittura è fatta di dettagli, di piccoli gesti narrativi che generano terremoti, come ad esempio la scelta di spostare più volte la prospettiva del racconto in poche pagine: a una prima parte in terza persona seguono due capitoli dalla prospettiva di Philip, per poi ritornare alla terza e chiudere infine con la voce del protagonista che racconta la storia anni dopo.L’uso accorto dei flashforward rende fluida la materia narrativa, facendoci sporgere oltre gli eventi; due esempi su tutti: Philip regala la macchina al fratello Keith, gesto ‹‹di cui poi si sarebbe pentito››[4], dal momento che questi sparirà con quella stessa auto. Inoltre, uno dei riferimenti al Vietnam è reso potente dall’uso di questa tecnica, quando – guardando il volto del ladro ormai scoperto e pestato dai compagni – Philip dirà: ‹‹Era la faccia dei vietnamiti quando li interrogavamo, dopo avergli perquisito e a volte anche incendiato la casa››[5].Queste dislocazioni temporali, questi micromovimenti di tempo e prospettiva permettono a chi legge di entrare e uscire dagli eventi, infondendo dinamicità ad uno stile che in apparenza potrebbe sembrare votato alla stasi. Wolff ci inganna facendo sembrare tutto semplice, ma in realtà nasconde un lavorio ossessivo sulla forma, grazie al quale riesce a incastrare gli ingranaggi di un meccanismo narrativo perfetto. Lo scrittore americano lascia sulla pagina soltanto ciò che è necessario: egli è esattamente come il ladro della caserma, che sottrae qualcosa scuotendo tutto ciò che è intorno. È così che i vuoti divengono più importanti dei pieni, poiché è tra di essi che si incunea lo sguardo del lettore, che per comprendere deve mutare postura, complicarsi la vita: scoprire.Domicilio sconosciuto è il primo saggio di Luciano Funetta, scrittore e libraio classe 1986. Partendo dal sottotitolo del libro, si ha un’iniziale dichiarazione di intenti dell’autore: Perdersi nella letteratura latinoamericana, ed è proprio quest ciò che si fa seguendo Funetta nelle sue peregrinazioni. Anzi, più che Funetta, meglio dire Guerra, alter ego dell’autore nonché voce narrante.Dalle prime pagine del libro, si apprende che l’uomo – portiere notturno di un Istituto, l’Hotel Ibsen – ha ricevuto un incarico da un non meglio precisato Direttore: scrivere un saggio sulla letteratura latinoamericana e sui nomi che l’hanno resa grande. La letteratura latinoamericana è, per la verità, l’Istituto stesso, un grande edificio dalle finestre sfondate di cui viene raccontata soltanto la vita notturna, quella in cui gli ospiti sono chiusi nelle loro asfittiche camere.A partire da questa iniziale metafora, Domicilio sconosciuto si struttura come un’allegoria che non fa che ingigantirsi. Soltanto alcuni degli scrittori trattati vengono chiamati per nome, e di poche delle loro opere viene data un’effettiva interpretazione univoca. Guerra intraprende un vagabondaggio complesso e onirico, che va dall’incubo al sofisticato gioco di pensiero, fino ad arrivare al divertissement intellettuale.La mappatura della letteratura latinoamericana è quella, personalissima, di Guerra stesso, che imposta convulsamente frammenti di racconti in un mosaico comprensibile soltanto una volta che lo si osserva da più lontano. Domicilio sconosciuto è un racconto lungo formato da molteplici racconti brevi, in linea con le tendenze degli autori latinoamericani. Per questo risulta legato intimamente alla crudeltà che emerge dalle penne degli scrittori di racconti, i quali, al contrario di quanto spesso accade con gli autori dei romanzi, non sono mai pronti a fornire un vero e proprio finale, e, per questo, intraprendono un gioco al limite del sadismo con i lettori.Approcciarsi all’Istituto, e ai suoi ospiti epifanici, significa accettare di non sapere scindere il reale dall’irreale. Nella sede labirintica e notturna dell’hotel, di cui non vengono mai raccontate le ore diurne, si spostano invisibili e non tangibili scrittori, evanescenti creature al limite della realtà, che non sempre appaiono e di cui non si conosce la natura, ma che producono rumori misteriosi e inintelligibili. Si tratta degli autori che scrivono un tipo di letteratura che mette in dubbio la propria stessa esistenza, che viene cercata senza avere la certezza di trovarla.In apparenza anche Piglia dice: uscite di casa e cercate la letteratura dove non dovrebbe essere. È un invito alla tremenda notte, come direbbe Kipling.In questo permeante senso di incompiutezza, Guerra cerca un certo Esule, ma non lo trova. Al suo posto c’è un appartamento vuoto e un cellulare che trilla. La suoneria è una canzone di Elvis Presley. Soltanto quando ormai il libro volge al termine – quando si capisce che è impossibile cercare un percorso lineare per raccontare e spiegare la letteratura latinoamericana – si intuisce che il Direttore è Borges e che l’Esule potrebbe essere Cortázar.L’opera di Funetta si rivela essere molto di più di un saggio sulla letteratura latinoamericana. Potrebbe essere definito un libro picaresco postmoderno. A Guerra viene assegnato un compito che, tuttavia, non riesce a portare a termine. Nel frattempo organizza un viaggio, che è un percorso esistenziale, quasi un bildungsroman. Anche lo scopo del viaggio, però, fallisce, e Guerra torna, in un certo senso, al punto di partenza. Nonostante questo percorso ad anello, il protagonista è cambiato rispetto a com’è partito, più consapevole della natura difficilmente domabile dalla letteratura e dell’assenza di risposte alle sue domande. Al tempo stesso, se Guerra è l’alter ego dell’autore possiamo affermare che è invece riuscito nel suo intento di scrivere, di cercare di comprendere e far comprendere.L’indefinitezza, la letteratura che si interroga sulla sua stessa natura, le avventure che, alla fine, non portano a nulla, i riferimenti alla cultura pop costituiscono il cuore di quest’opera dalle caratteristiche postmoderne. I nomi degli scrittori tenuti celati e i continui riferimenti spesso impliciti alle loro opere costituiscono il divertissement costruito intorno al nucleo centrale, il gioco che Funetta instaura con il lettore, rompendo la quarta parete e mostrando la finzione del racconto stesso, spingendo chi legge a stare al gioco mettendosi, sempre crudelmente, alla prova.Funetta, in questo primo saggio dalla natura ibrida, dà prova di aver compiuto un ampio lavoro di ricerca, al fine di padroneggiare la materia al punto di tessere una complicata trama irreale intorno ad essa. L’elaborato a cui arriva è totalmente diverso rispetto a quanto ci si potrebbe aspettare e a cosa è generalmente considerata saggistica, per avvicinarsi ad una perturbante esplorazione dell’irreale.Whale si apre con il nome della protagonista, Chunhui, definita la ‘regina dei mattoni rossi’ dall’architetto di un qualche Gran Teatro; di questa donna, della fabbrica che dà il titolo al primo capitolo, e della catena di eventi e persone che hanno intessuto la loro storia, antenati, comparse, personaggi centrali ed eventi, il romanzo dà conto in più di 400 pagine, per poi chiudersi in una struttura circolare che ritorna al Gran Teatro, al suo architetto, e alla nascita della sua regina.Finalista all’International Booker Prize 2023, il romanzo d’esordio del sudcoreano Cheon Myeong-Kwan è una storia ricchissima, di difficile definizione, ma è anzitutto una storia di solitudine, la descrizione delle strategie di adattamento ad un ambiente ostile verso tutto ciò che è diverso e deviante dalla norma; la descrizione della differenza, di una verità inafferrabile che vuole donarsi al mondo con parole proprie, per ricordarsi ed essere ricordata.Così l’autore parte da un personaggio apparentemente estraneo alla vicenda; da lì racconta le straordinarie avventure di Geumbok, madre di Chunhui, anch’ella protagonista di gran parte del romanzo, e dell’ampissimo corollario di personaggi che in un modo o nell’altro le gravitano attorno, seguendola o apparendo in una vita tanto varia e clamorosa quanto improbabile. La vita della straordinaria Geumbok, baciata in egual misura da fortuna e disgrazia, è una festa continua; e come alcune feste, termina in tragedia.I temi affrontati in Whale sono tanto numerosi da rendere una classificazione rigorosa difficile. Cercando una definizione per questo romanzo così ampio e sfaccettato, mi è riaffiorata – con paragone certo incommensurato, ma adattabile in scala al nostro contesto – l’espressione “enciclopedia tribale”, impiegata dallo studioso inglese Eric Havelock in riferimento ai poemi omerici. Dopo aver cercato di ricostruirne l’arco temporale, andando a caccia di ogni minimo indizio che potesse aiutarmi a stabilire una cronologia, ho concluso che per me Whale è una epopea contemporanea che abbraccia tutto il Novecento coreano, un’epica del passaggio da un mondo vecchio a un mondo nuovo, un passaggio tremendamente rapido quanto a volte stagnante; un’epica della modernità e dei suoi tranelli, l’epos dei piccoli, dei dimenticati, dei soli.Se il paragone con la celebre definizione havelockiana può sembrare, giustamente, eccessivo, può tuttavia essere utile a comprendere lo spirito del libro. Myeong-kwan ricostruisce i passaggi e le trasformazioni attraversate nel corso del Novecento dal suo Paese, trasformazioni che non hanno lasciato indenne e immutato il resto del mondo – tutt’altro – ma qui declinate in chiave caratteristicamente sudcoreana. Descrive una civiltà rurale muoversi lentamente verso la città, treruote sgangherati che pian piano diventano furgoni fiammanti, una ‘vita verticale’ di montagna costretta ad adattarsi al ‘mondo orizzontale’ della ferrovia, miserie abituate a sopravvivere di animali selvatici mandati giù crudi a morsi, erbe e bacche.Il mondo di Whale è un mondo antico e crudele, che lotta per la sopravvivenza, un mondo che, come anche nelle civiltà a noi più familiari, viene progressivamente addomesticato, rivestito di nuovi tessuti e colori, nuove regole e norme sociali, nuove abitudini; e pure resta sotto certi aspetti invariato, generando la tensione che è alla base di molte contraddizioni del vivere comune. Alcune scene di questo sociale crudo e primitivo possono risultare feroci, scabrose, difficili per un lettore italiano del ventunesimo secolo; eppure in queste dovremmo riconoscerci anche noi, qualcosa che parimenti ci appartiene e che non avrebbe senso nascondere sotto al tappeto.Tra i tanti temi abbracciati dal romanzo troviamo la critica sociale, politica, economica: Myeong-kwan traccia un quadro grottesco della società capitalista e tardocapitalista, del filoamericanismo che la contraddistingue, dei regimi, della strumentalizzazione e appiattimento delle ideologie. Tra gli altri temi presenti ci sono tradizioni, folklore, credenze locali: memorabile è ad esempio il sincretismo antico-moderno nei sacrifici animali offerti dalle genti di montagna agli operai che stanno costruendo la ferrovia o nella descrizione di un rito sciamanico nella seconda sezione del libro, nonché il legame istintivo che si può ancora avvertire tra l’uomo e la natura. Centrale è anche la riflessione su ruoli e differenze di genere, che vede nella inaspettata transizione di uno dei personaggi il culmine paradossale.Questo andamento ‘epico’ verrebbe quasi confermato dall’impiego di alcune formule, prime fra tutte le ricorrenti leggi (“Era la legge de…”) che scandiscono tutto il romanzo come pietre miliari o sentenze. Whale, definito a buon diritto da Monocle una “lezione di realismo magico”, con il suo tempo sospeso e imperscrutabile, gli elementi fantastico-fiabeschi e le iperboli, traduce in coreano l’atmosfera di Cent’anni di solitudine e la arricchisce di suggestioni inedite.Infine, caratteristico di questo romanzo è il narratore onnisciente, che spesso interviene, rivolgendo direttamente al lettore commenti, excursus o riflessioni metaletterarie di vario genere – metalinguistiche, metanarrative, estetiche, a tratti filologiche o di spessore accademico, a volte discorsi metodologici ed esplicitazione delle fonti –, molto rappresentate lungo tutto il corso della storia.