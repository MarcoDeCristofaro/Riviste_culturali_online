Winfred ha quasi sedici anni quando prende a raccontare a chi legge i cambiamenti fioccati nella sua vita negli ultimi tempi. In quanto figlia del responsabile del crematorio, lei abita da sempre con suo padre in un appartamento situato esattamente dentro il perimetro del cimitero: dalla sua finestra Win scorge distese di lapidi, guglie di mausolei e vette di cipressi.  La madre di Win è morta poco dopo il parto, ma suo padre non ha mai dismesso l’espressione funerea del lutto: si tratta di un personaggio bidimensionale che nel corso della storia sembra continuare a sbiadire e involvere, piuttosto che acquisire matericità. È fra l’altro l’unico personaggio cui l’autrice destina questo trattamento, a intendere (forse) che è irreversibile una tale perdita di consistenza e abdicazione alla vita, quando viene tutta data in pasto al dolore e alla nostalgia.  O perlomeno, dato che chi legge non conosce le cose se non attraverso gli occhi di Win, è così – stinto e amorfo – che lui le appare per tutto il tempo. Diversissima doveva essere invece la personalità della madre; pur non avendola conosciuta, Win è continuamente assediata da immagini di lei: la sua foto raggiante in soggiorno, la sua tomba in giardino, i suoi vestiti dismessi che adesso è Win a indossare. A raccontarle poi di sua madre qualche volta è zia Roberta, propaggine di quelle radici che la ragazza non sente come proprie, ma che pure s’inerpicano lungo la genealogia della sua famiglia: la madre era parte della comunità Métis, «nativa di sangue misto della Georgian Bay, la terra dalle dune di sabbia bianca che scivolavano nelle verdi acque del lago Huron come le zuccherine scogliere di Dover». Ed è sangue Métis anche quello dell’autrice, che fa specchiare in Win quindi un po’ delle sue radici. Win sostiene di aver ucciso la madre col suo corpicino infestante di feto, che non aveva trovato un utero ospitale entro cui rincantucciarsi e allora aveva preso a svilupparsi all’esterno:  Sono cresciuta fuori dall’utero di mia madre come un crostaceo rosa. […] Se cerco di immaginarmelo, mi vedo come un grumo di gomma da masticare che un dio pasticcione aveva appiccicato su un lato dei suoi visceri. È saltato fuori che se fossi morta rimanendo annidata in un recesso buio del ventre di mia madre (invece di cadere dai margini dell’esistenza e finire in un aborto) il suo corpo avrebbe fatto di tutto per inglobarmi (p. 15).  La regolare, monotona routine in cui Win e suo padre sono appartati viene messa a repentaglio da un avvertimento: giacché di recente gli affari al crematorio stanno andando male, il padre potrebbe essere dismesso dal suo ruolo e i due potrebbero essere sfrattati dall’appartamento. Per Win è lo sfacelo di ogni abitudinaria sicurezza.  Ma proprio mentre si aspetta la sentenza, qualcosa comincia a cambiare: il cimitero sembra infestato da sinistre presenze e tale suggestione attrae un ciarlatano pronto a inserire il Cimitero Winterson come nuova tappa nel suo ‘tour dei fantasmi’: una ben congegnata trappola accalappia-turisti.  Ammesso che quelle ombre siano solo superstizioni e non ci sia invece qualcuno che davvero sta manifestandosi, incastrato nel limbo tra la terra dei vivi e quella dei morti. In particolare, è solo a Win che quest’anima fa visita nella sua forma di ombra, ma con ancora addosso il ricordo della sua natura umana e della sua dolorosissima storia.  Proprio questo spettro si fa per Win prima amica e primo amore, rappresentando per la protagonista un’occasione di conoscersi e scorgere quello che, nella sua bolla solitaria, non era mai riuscita a vedere. Per l’intrusione di questa componente paranormale che rimanda a non-morti, fantasmi e a un certo blando gusto per l’esoterismo che pure punteggia il racconto, pur non sfociando mai nel gotico, la storia sembrerebbe inserirsi lungo quell’asse genealogico che, nell’ambito della narrativa per adolescenti, discende da Twilight e passa poi per i suoi numerosissimi epigoni. Il canovaccio di questi intrecci si fonda solitamente sull’amore impossibile tra un essere umano (di norma una ragazza dipinta come disadattata, inizialmente fragile e che poi per difendere il suo amore si scopre risoluta e combattiva) e un essere ibrido, la cui natura umana è contaminata con qualcosa di surreale. Da qui le ragioni dell’impraticabilità dell’unione tra due nature contrapposte e incompatibili.  Tuttavia, pur ricalcando l’ossatura di questo schema, l’autrice canadese Cherie Dimaline lo riempie con una polpa nuova: pur delineata con carnosa, materica consistenza, Phil altro non è che la cartina-tornasole del cambiare di Win. In questo consiste la funzione del personaggio, che non esiste che non in relazione alla protagonista, o meglio esiste proprio affinché lei possa finalmente guardarsi da un punto di vista altro, meno introverso e solipsistico.  Prima di Phil, Win racconta della sua disastrosa avance a quello ch’era stato fin dalle elementari il suo unico amico, in cui lei si era sforzata di vedere un possibile, candidato primo amore. Etichettata come ‘strana’ a scuola, Win si è abituata presto a una desertica vita sociale; il che di contro ha significato vivere dentro un biotopo in cui l’Altro è un bacillo da rigettare.  E forse è per questo che l’età anagrafica di Win tradisce comportamenti che si addirebbero più che altro a una pre-adolescente: per lei ci sono state meno occasioni di crescere proprio perché è totalmente mancato il confronto con chi, con la sua alterità, cozza contro il nostro ‘io’, ci contraddice e mette in discussione. Lo stile dell’autrice è un rigoglio di immagini che proliferano su loro stesse: pur se l’azione si ambienta tutta nella vita della mente della protagonista, zampillano continuamente immagini capaci di tradurre l’astrazione del pensiero nella materialità del mondo. Altra ragione per cui il romanzo non si imparenta affatto con la discendenza Twilight che pure nominavamo: la forma non è piana o brulla, né la lingua rinuncia mai a pirotecnie immaginative o virtuosismi.Certo, a volte appaiono per quello che sono, e cioè nient’altro che virtuosismi di una lingua che si sa bella. E però per chi ama ‘entrare nella testa dei personaggi’ qualche narcisismo dello stile è un piccolo prezzo da pagare, se si fanno i conti col fatto che i personaggi schiudono un micromondo di pensieri che non in toto a volte ci piacciono.  Questo è il piccolo universo che Win rappresenta e che, nel corso della storia, si allarga e fiorisce.
«Come si fa quando una famiglia prova cose così diverse e al tempo stesso così simili?»Leggere i racconti che compongono Voladoras, di Mónica Ojeda, equivale a compiere un viaggio mistico in cui ogni tappa mostra qualcosa che non si sarebbe voluto vedere. Dopo Mandibula, e Nefando, la scrittrice ecuadoriana torna a turbare notti dei suoi lettori con storie che parlano al nucleo profondo del nostro essere umani, e che giocano con la nostra paura – e il nostro desiderio – di toccare con mano la violenza che pervade ogni relazione umana. Ojeda sceglie la lente del macabro e del grottesco per raccontare il mondo, e il suo sguardo assomiglia a quello delle “voladoras”, le streghe con un occhio solo che danno da bere le lacrime alle api e che innervosiscono i cavalli. Questi esseri mitologici racchiudono in loro tutti gli aspetti e i simboli caratteristici dell’intera raccolta: sono mostruosi sì, ma costituiscono il punto di contatto con la natura e con il divino, e per questo non si può fare a meno di venerarle.Allo stesso modo, il lettore avrà più volte voglia di distogliere lo sguardo dalle macabre scene raccontate dall’autrice; eppure, c’è qualcosa di così viscerale e attraente che alla fine si finisce per stare a guardare. Le otto storie che compongono la raccolta ribaltano l’idea della famiglia – e degli affetti in generale – come luogo sicuro: in Testa che vola un padre decapita la figlia e usa la sua testa come pallone da calcio, in Canini, due sorelle assistono e subiscono inermi le pratiche sadomaso dei propri genitori, in Voladora una ragazzina viene abusata dal padre.Il tutto è condito con un lirismo portato all’estremo, che rende la scrittura molto più vicina alla poesia che alla prosa e che crea delle immagini precise e indimenticabili. La narrazione del corpo femminile è al centro della poetica di Ojeda. In questo libro, il racconto che forse affronta in maniera più diretta questo tema è Soroche, una storia corale che ha per protagoniste quattro amiche molto diverse tra loro, che decidono di fare un viaggio sulle Ande. Lo scopo di questa vacanza non è semplicemente rilassarsi o divertirsi: l’intento è quello di risollevare il morale di Ana, il cui marito ha reso pubblico un video che la ritraeva in scene di sesso spinte. Quello che però mette in imbarazzo Ana, non è tanto il fatto che tutta la sua comunità l’abbia vista fare sesso, ma piuttosto il fatto che il suo corpo è abominevole, grasso, indegno di essere guardato. La scena del video viene descritta indugiando pesantemente sui difetti fisici della donna, sottolineando non tanto la pratica sessuale violenta in sé, ma il fatto che questa pratica provenga da un corpo brutto e sbagliato. «A cosa stavo pensando mentre salivamo la montagna? Pensavo a me sopra il letto a gambe aperte. Alle mie cosce grasse, rugose, con collinette e depressioni a buccia d’arancia. Alle mie vene blu, rosse e verdi, gonfie come vermi di mare. […] Alle mie mammelle viola. Alla mia lingua di bulldog ritardato. […] Alla mia espressione bovina. Ai peli neri e spessi che mi ricoprono il ventre flaccido Alla faccia patetica che faccio quando credo di essere sexy». Anche Sangue coagulato racconta il corpo in maniera viscerale. Al centro della storia c’è una ragazza che ama il colore del sangue, e che insieme alla nonna aiuta le donne ad abortire. In questo caso, il corpo è uno strumento per parlare della vita e della morte, di come questi due aspetti siano strettamente legati l’uno a l’altro.  «Era come un parto, ma al contrario, perché invece di qualcosa di vivo usciva qualcosa di morto», dice la protagonista, parlando di quando le ragazze si siedono sul tavolo della nonna e pongono fine alla loro gravidanza; e ancora «Il sangue mi ha detto anche che una testa tagliata disegna il tempo. Che dove c’era una pianta domani ne crescerà un’altra. Che nonna rimpicciolisce perché io diventi grande».Il tema della vita e della morte ritorna in Il mondo di sopra e il mondo di sotto, in cui un padre cerca di riportare in vita sua figlia a partire dal corpo di sua moglie, anch’essa morta per il troppo dolore. In questa, storia i miti e le leggende andine si intrecciano al racconto di una natura spietata e divina, che non permette nessuna deroga al suo corso («La morte scolpisce i nostri corpi in forme essenziali e poi ci lascia soli»). Il padre protagonista di questo racconto è uno sciamano, e con le sue parole e la sua scrittura tante di ribaltare le leggi della natura; ma un indio lo mette in guardia, ribadendo ancora una volta l’inevitabilità del destino umano: «Non sei uno sciamano, sei un uomo. E non ci sono parole in questo mondo con passione sufficiente per resuscitare un morto». La natura distruttiva torna anche in Terremoto, dove lo squarciarsi del terreno fa da sottofondo all’amore incestuoso di sue sorelle; e poi c’è il condor, un animale sacro per le popolazioni delle Ande, che rappresenta il ponte tra il mondo superiore e terreno, e che non a caso è presente sia nel racconto Il mondo di sopra e il mondo di sotto, che in altri racconti (oltre a comparire nell’immagine di copertina). Ancora in Soroche, per esempio, Ana vede un condor poco prima di decidere di tentare il suicidio, in Terremoto, una delle due sorelle alla fine sentenzia «è meglio essere cibo per i condor che vivere dentro questo abominio».Come in ogni opera di Ojeda, alla fine di questo viaggio mistico ci si sente svuotati e impauriti, ma forse un po’ più vicini al significato viscerale dell’esistenza. Lei d’altra parte sembra averlo capito perfettamente: per mostrare la realtà, non bisogna aver paura di fare male, e con la scrittura sembra aver seguito l’imperativo di uno dei suoi personaggi: «per vedere la bellezza del sangue devi incidere il corpo: restituire alla terra la grandezza della radice sanguigna».Dopo sei anni dalla nascita del movimento #metoo e con le sue sempre più forti conseguenze sociali, la letteratura sembra ormai aver creato una nicchia in cui accogliere le narrazioni che si concentrano sui temi di consenso, sessualità consapevole e parità di genere. Nel 2019, la critica letteraria Parul Sehgal parla in un articolo sul New York Times per la prima volta di letteratura #metoo, includendo nel canone libri come Esercizi di fiducia di Susan Choi, Asimmetrie di Lisa Halliday, ma anche Ragazze elettriche di Naomi Alderman e Donne che parlano di Miriam Toews.Secondo Sehgal, il punto in comune di queste opere è la loro capacità di indagare le zone d’ombra e l’incoerenza delle relazioni e dei sentimenti, la loro natura di storie che, evitando di proporre facili soluzioni, «ispessiscono il mistero della memoria e della volontà». Se il movimento letterario, dunque, ha già posto solide basi all’estero, in Italia il dibattito sembra aver percorso una strada più lenta e tortuosa.Apre la strada a una letteratura #metoo italiana l’ultimo romanzo di Michela Marzano per Rizzoli, Sto ancora aspettando che qualcuno mi chieda scusa. A sottolineare il divario che separa l’Italia dal resto dell’Europa su questi temi, la protagonista dell’opera, Anna, è una giornalista radiofonica italiana che da anni vive e lavora a Parigi.In una narrazione ricca di salti temporali, Anna elabora il suo rapporto con le relazioni, la sessualità e il consenso mentre dialoga con una classe di studenti universitari a proposito delle inchieste giornalistiche legate al #metoo. Oltre a raccontare la storia della protagonista, dunque, il libro di Marzano ha anche un valore informativo e divulgativo: insieme agli studenti e alle studentesse di Anna, anche chi legge apprende le contraddizioni e le dinamiche che hanno accompagnato il fenomeno e le sue ripercussioni. E, come gli studenti e la stessa protagonista, anche i lettori sono portati a mettere in discussione le proprie convinzioni e le proprie certezze sugli spazi più grigi dei rapporti umani.Mentre insegna alla sua classe, Anna si destreggia tra ricordi di infanzia e di adolescenza e un presente in cui le tematiche di genere sembrano essere ancora un tabù scottante, un oggetto da maneggiare con cura. Se, da un lato, Anna afferma spesso di non aver mai davvero subito molestie, e che il suo supporto al movimento è un supporto alle altre, le colleghe e le amiche a cui è successo qualcosa di davvero grave, dall’altra parte ognuno dei suoi ricordi presenta una dissonanza rispetto a questa convinzione. Anna rievoca le sue esperienze sessuali più sgradevoli senza mai attribuire davvero colpe ai suoi partner: invece, incolpa se stessa e la sua incapacità di porre dei limiti chiari, che nessuno possa osare valicare. «Ma come fanno, le altre, a farsi sempre rispettare?» è una frase che ricorre in diversi punti dell’opera, in corrispondenza dei momenti in cui Anna si sente più umiliata e in colpa.La rappresentazione di una protagonista irrisolta e tormentata sui temi di cui lei stessa si fa portavoce ed educatrice con gli studenti è un mezzo potente per indicare quanto radicate e difficili da affrontare siano le questioni legate ai rapporti di potere nelle relazioni tra sessi. Anna non fornisce certezze alla classe, stimola invece un dibattito che si fa sempre più ricco e acceso: mentre le ragazze sono agguerrite e decise a non subire niente, mai più, i ragazzi si sentono sempre più in difficoltà e tra le due fazioni c’è una forte difficoltà nel concordare sulle caratteristiche che definiscono uno stupro. Marzano ricrea fedelmente conversazioni e discussioni che a tutti e a tutte sarà capitato di avere negli ultimi anni, e lo fa mantenendo uno sguardo oggettivo, interessato a indagare e accogliere un disagio, più che a eliminarlo completamente.Il dibattito converge e si concentra sempre più su un punto controverso e fondamentale: a cosa stiamo acconsentendo davvero quando ci troviamo in una relazione sessuale o sentimentale? Come si fa a ritrattare un consenso quando sembra dato per acquisito, come evitare di cedere senza apparire sgradevoli?Cosa avrei fatto io, se l’altra persona mi avesse detto no, oppure aspetta, oppure non ora?Immagino la scena. E subito penso: scusa.Avrei chiesto scusa per non essere stata capace di capire che stavo andando oltre, troppo veloce, troppo lontano. Avrei chiesto scusa per aver anche solo osato immaginare di aver capito, mentre non stavo capendo nulla. Avrei chiesto scusa, vergognandomi di ciò che stavo facendo. Scusa. Ti chiedo scusa.Ma a me non è mai capitato nemmeno una volta che un ragazzo o un uomo mi chiedessero scusa. (p. 248)Il romanzo di Marzano affronta il problema del consenso attingendo a una ricca bibliografia di articoli, podcast, saggi e romanzi sulla questione del #metoo. Risuona particolarmente in queste pagine l’eco de Il consenso, il libro di Vanessa Springora in Italia per La nave di Teseo in cui la scrittrice racconta, dal suo punto di vista, la storia abusante di cui è stata vittima a quattordici anni in una Francia liberale e progressista in cui l’uomo che abusava di lei e diffondeva i dettagli più intimi dei loro incontri nei suoi romanzi veniva celebrato come un genio. Libri come Il consenso aiutano a contestualizzare la differenza nella ricezione del fenomeno #metoo tra Italia e resto del mondo: in Francia, molto più che in Italia, il #metoo è stato contestato dalle stesse donne come un movimento svilente per la libertà sessuale duramente conquistata, un passo indietro che dipingerebbe le donne sempre e soltanto come prede e vittime.Sto ancora aspettando che qualcuno mi chieda scusa racconta quindi un vero e proprio cambiamento di prospettiva che, se incontra resistenze nelle donne della generazione di Anna, viene invece affrontato in modo compatto dalle ragazze a cui la protagonista insegna. Fra le studentesse della classe non ci sono rivalità e gelosie incredule, sono coese e guardano tutte nella stessa direzione: e, nella fotografia del presente e che questo romanzo costituisce, forse è questo l’aspetto più incoraggiante e carico di speranza.Le fotografie dell’infanzia custodiscono una temporalità paradossale: rappresentano un punto della nostra memoria, ma contengono anche i contorni sfumati di ciò che sarà. Nel momento in cui le osserviamo il passato guarda il futuro: ci interroga esattamente come lo interroghiamo noi. Di fronte a queste immagini, come recita un paradosso proposto da Martin Heidegger, l’origine non è qualcosa che sta dietro, ma piuttosto davanti a noi.Con Ritratto dell’Artista da piccolo, Marta Barone ha interrogato e si è lasciata interrogare da una collezione di fotografie che ritraggono celebri scrittori da bambini, a partire dalle quali ha composto le biografie infantili di undici grandi autori: da Marguerite Yourcenar a Virginia Woolf, da von Rezzori a Walter Benjamin passando per Anna Maria Ortese e Natalia Ginzburg. Attraverso queste miniature l’autrice indaga quelle dimensioni profonde della scrittura che forse è proprio l’infanzia a custodire.Sembra che la scrittura di questi autori sia già contenuta nei primi anni della loro esistenza: a questo proposito, è emblematica la frase di Elias Canetti quando sostiene che la sua vita è in realtà tutta accaduta a Rustschuck, la città bulgara in cui visse fino ai sei anni.  Ciò non implica però una corrispondenza meccanica tra scrittura e infanzia: lo scrittore non si limita a riprodurre in letteratura la propria infanzia, però è in quest’ultima che ha origine la formazione di uno sguardo, di una particolare maniera di nominare le cose.Tale processo avviene in luoghi “mitici”, degli Eden in cui questi scrittori hanno potuto vivere in una condizione di totale felicità, in continuità con l’ambiente che li circondava: è il caso di Vyra, città dove nasceranno le prime poesie del piccolo Nabokov, così come del castello dell’infanzia di Yourcenar o del villaggio in Cornovaglia dove Woolf trascorreva le estati. Lo sguardo infantile intrattiene un rapporto peculiare con i nomi, spesso interpretati in maniera erronea o storpiati: ad esempio la piccola Ingeborg Bachmann crede che la Durchlaßtraße (ovvero semplicemente la “via del passaggio”) sia legata a un gioco di briganti, così come il giovane Benjamin scambia con naturalezza la strada Stieglitzer per Stieglitz, cioè “cardellino”. Per questi futuri scrittori i nomi hanno qualcosa di magico, si fondono con le cose come in uno stato preadamitico, rappresentando delle allusioni della realtà piuttosto che semplici entità convenzionali. Così avviene per il piccolo Canetti di fronte alla lingua dei genitori:“Il bambino li ascolta attentamente, e associa il tedesco alla loro gioia: pensa che le cose meravigliose si possano dire solo in quella lingua. Chiede spiegazioni di questo e quello, ma non su tutto ha risposta, e si sente escluso e, allo stesso tempo, di fronte a un incanto, a un mistero che appartiene solo a sua madre e suo padre insieme”La scrittura per immagini di Barone asseconda questa carica evocativa del linguaggio: spesso le fotografie sono i punti di partenza o di arrivo della narrazione, su di esse vengono raccontati fatti e atmosfere, per mezzo di un montaggio tra avvenimenti diversi sempre ricostruiti in maniera documentata, tranne nei casi in cui le testimonianze sono più scarne, come in Bachmann o Ortese, nella quale Barone può concedersi uno spazio di immaginazione più ampio, ma facendosi sempre guidare dalle personalità di queste autrici. Il tono della scrittura è quello di una sorta di cura nei confronti di queste storie: lo stile avvolge con semplicità una materia che intende toccare con perizia e rispetto.In queste pagine non manca però il dramma, che è molto presente quando viene raccontata la dissoluzione dello splendido giardino dell’infanzia, ovvero il momento in cui l’equilibrio magico tra mondo e parole si rompe. Tutte queste storie contengono infatti irrimediabili cadute, come quella della tredicenne Virginia Woolf che perde la madre o l’ingresso delle truppe di Hitler in Austria, che cancella letteralmente l’infanzia della dodicenne Ingeborg Bachmann, la quale non parlerà mai dei suoi primi anni di vita.Barone svela in questo modo una dimensione inaspettata dell’infanzia, cioè il suo essere profondamente connessa con la sua fine. È infatti proprio la tragicità della conclusione di queste esperienze a mantenere vivido in questi scrittori il ricordo dei loro Eden, il quale risulta – come nel caso di Nabokov – talmente forte “che riduce il presente a un fantasma”. La letteratura gioca un ruolo fondamentale in questo senso, in quanto si presenta come il tentativo di ricucire la rottura tra nome e cosa, di recuperare il potere magico dei nomi che era proprio dello sguardo infantile: lo stesso Benjamin adulto cerca di scrivere le proprie memorie nel corso della catastrofe nazista, aggrappandosi alla memoria con l’approssimarsi della fine.Scrivere significa cercare di ritornare in un luogo perduto nella memoria, balbettare in una lingua straniera la semplice quanto fondamentale domanda: “Dove?”, connettendo attraverso questa ricerca l’origine mitica delle parole con il futuro della creazione letteraria. Le storie raccontate da Barone sono in definitiva storie di rinascita: Ritratto dell’Artista da piccolo inizia infatti con la nascita-morte della madre di Marguerite Crayencour (poi Yourcenar), e termina con la percezione di una promessa, nuova nascita verso ciò che ha da venire.Muoversi tra le pagine de Il cerchio perfetto – secondo romanzo di Claudia Petrucci, vincitrice del Premio Flaiano Giovani con la sua opera d’esordio, L’esercizio (La Nave di Teseo, 2020) – è come abitare la spirale di una conchiglia. Cromature, ombre, riflessi slabbrano i confini tra i corpi e le cose, attorcigliandoli su se stessi, in una struttura perfettamente razionalizzata.La materia si srotola – e arrotola – lungo due piani temporali distinti che si alternano capitolo dopo capitolo. Il primo percorre a ritroso, dal 1986 al 1985, dall’epilogo tragico al primo incontro, la relazione tra Lidia Castelli, giovane erede di una famiglia dell’alta borghesia milanese e Dario, architetto di vent’anni più vecchio di lei, sposato e padre di due figli, presto tre. Il rapporto tra i due si sviluppa attorno al lavoro di ristrutturazione di una villa in via Saterna, nel centro di Milano, affidato dalla ragazza a Dario.Il secondo filone narrativo si dispiega cronologicamente in modo lineare e ci porta all’incirca a quarant’anni dopo. La crisi climatica prostra l’Italia: Roma è immersa in una nube tossica che tinge di giallo ogni cosa, Venezia è destinata a sprofondare entro il 2042, Milano è avvolta da una nebbia arancione che trasforma i passanti in fantasmi. Il sole, in Lombardia, potrebbe non fare mai più capolino. In questo scenario apocalittico – tragicamente verosimile – Irene Sartori, ambiziosa curatrice d’aste di dimore storiche, si occupa proprio della vendita della villa di via Saterna, dopo essere stata contattata dall’avvocato Ferrari, preposto alla liquidazione dei beni degli ultimi proprietari dell’immobile, caduti in disgrazia. Sin dai primi giorni di inventario la donna si accorge che nella villa dimora abusivamente Lidia, una studentessa rimasta senza casa come molti altri suoi coetanei: questo incontro inatteso stravolgerà la sua vita.Irene non è avvezza a indagare le vite degli ex abitanti delle case in vendita: si tratta quasi sempre di storie tristi – e quella di Lidia Castelli non fa eccezione. Per questa ritrosia nei confronti del passato, scopre solo avanti nel racconto (e accidentalmente) l’inquietante omonimia tra la rampolla degli anni Ottanta e la ragazza sradicata degli anni Venti del Duemila. Fino ad allora, al mistero della coincidenza partecipa solo chi legge e può dunque accedere anche all’altra metà del cerchio della narrazione, quella di Lidia e Dario.Tuttavia, Irene avverte sin da subito che le pareti della villa celano qualcosa di sinistro e ostile. L’assenza della casa dalle carte catastali, l’atipica planimetria circolare, dissimulata all’esterno da una canonica pianta quadrata, la ricercatezza dei materiali: si ha l’impressione di varcare la soglia di uno spazio immerso in una «fredda sacralità» (p. 29). Nella perfetta coincidenza delle misure, frutto della moltiplicazione dello stesso numero, Irene intravede un omaggio a qualcosa, o a qualcuno.In effetti, Dario ha tentato proprio di erigere un monumento alla volontà di Lidia, musa, committente e amante, soddisfacendo, intanto, la propria sete di perfezione:«Lidia ha desiderato potersi guardare costruita. Palladio, o meglio Dio, una deviazione spirituale, e inoltre la casa di piacere di Ledoux, le celle distribuite in tre spirali circolari in un monastero di padri trappisti edificato in Belgio nel 1909, le Torri del silenzio del culto zoroastriano, il panopticon di Bentham; il panopticon, l’occhio che sempre guarda…» (p. 63).Dario è mosso dall’amore, forse, o dall’ambizione megalomane – a tratti pigmalionica – di fronte all’occasione lavorativa che gli permetterà il tanto agognato salto di carriera. L’architetto imprime le simmetrie perfette di Lidia nelle misure della villa.  Specularmente – e questo è un risvolto di particolare interesse –, le forme della casa sembrano incarnarsi nel corpo della ragazza, a suggellare una sorta di identità tra musa-committente e opera d’arte, spinta alle estreme conseguenze. Man mano che i lavori procedono, infatti, il corpo stesso di Lidia sembra reificarsi, divenire materiale di costruzione o demolizione («Lidia si alza in piedi, il corpo le sta crollando di dosso, a ogni movimento un pezzo si stacca e la sua testa galleggia», p. 9).Ecco che ritrovare una coetanea di Lidia, sua omonima, rifugiata tra le stesse mura, quarant’anni più tardi, è conturbante, tanto più che la ragazza appare e scompare senza spiegazioni e i racconti sul suo passato sono vaghi e cangianti. Circostanze rese ancora più misteriose dal fatto che la somiglianza tra le due Lidia non è solo onomastica ed estetica, ma si riverbera anche in quello che le ragazze rappresentano agli occhi delle due controparti più adulte, Dario e Irene: lo spettro di una giovinezza perduta, da «prendere e rovesciar[e] addosso a sé come fosse acqua» (p. 173). La pianta circolare di via Saterna, punto di intreccio delle due trame narrate, si stratifica allora di significati simbolici: concrezione spaziale dell’eterno ritorno, immagine della circolarità degli affetti, soglia dalla quale affacciarsi sulle acque di un passato irrisolto e taciuto.Lidia e l’altra Lidia rappresentano anche la proiezione di una giovinezza protesa sul nulla: la prima è condannata ad avere per sempre vent’anni, la seconda è parte di una generazione affacciata a un futuro che è già maceria.«[P]er quanto la nostra giovinezza ci venga raccontata come una dote irrinunciabile, io sento di aver perso tutto. Lo dico con pace, con serenità, e senza alcun rancore, perché era inevitabile: abbiamo perso tutto» (p. 165).Il libro di Petrucci strizza quindi l’occhio ad alcuni stilemi del romanzo gotico, del thriller, del giallo – non mancano leggende di fantasmi, ritratti di ragazzine esangui, sepolcri monumentali, colpi di scena da capogiro. In particolare, nel tema della casa che assorbe le vite di chi la abita riecheggiano alcune atmosfere dei romanzi di Shirley Jackson e de Il tarlo di Layla Martínez (La Nuova Frontiera, 2023). Giocando con queste suggestioni, l’autrice dialoga con i problemi di oggi e di domani, dalla crisi climatica e abitativa alla progressiva privatizzazione dei beni storici.Tutto ciò viene retto da una scrittura raffinata, che muta a seconda del piano temporale. Se, infatti, nei capitoli ambientati negli anni ’80 la prosa si scorcia, le parole si affastellano, vorticano nella spirale del tempo attorcigliato – pur rimanendo, la sintassi, sorvegliata –, nelle pagine rettilinee di Irene e Lidia i periodi si fanno più composti. Ovunque si avverte una tendenza all’andamento ragionativo e alla ricerca della parola più esatta, che illumini il significato e contemporaneamente induca a percepire l’opacità che lo circonda.Infine, in un romanzo molto preciso anche a livello toponomastico, è curioso rilevare un dato esterno al testo, ma pregnante: via Saterna, a Milano, tra largo la Foppa e via Solferino, non esiste. O meglio, si trova soltanto nelle pagine de Il poema a fumetti (1969) di Dino Buzzati, uno dei primi graphic-novel, adattamento del mito di Orfeo e Euridice: è la via di accesso all’Ade.