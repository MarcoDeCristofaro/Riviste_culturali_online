L’ultimo volume di Renzo Bragantini si delinea come il punto di arrivo di un complesso discorso iniziato alcuni decenni fa con la pubblicazione di Lessico critico decameroniano (Bollati Boringhieri, 1995) e proseguito tramite l’analisi delle Tre Corone nei più recenti Ingressi laterali al Trecento maggiore: Dante, Petrarca e Boccaccio(Liguori, 2012) e Testi e vicende del Trecento: letture ed esegesi di Dante, Petrarca e Boccaccio (Rubbettino, 2019). Sulla scia degli studi precedenti, il libro si pone due scopi principali: sottrarre il Decameron da una mera prospettiva ludica ed erotica e valorizzare la figura di Boccaccio, spesso relegata in una posizione subordinata nei confronti degli altri due grandi autori trecenteschi. Nel primo capitolo, Bragantini procede gettando le basi di una pars destruens in cui sono riportati tutti gli apparenti punti deboli dell’opera e le critiche che nel corso dei secoli essa ha ricevuto. Dapprima, si passano in rassegna i motivi della sua scarsa diffusione, dovuta all’assenza di commenti, alla censura delle parti più licenziose e alla lettura di un gruppo selezionato di novelle. Si ripercorrono, poi, le diverse idee di famosi detrattori quali Montaigne, Goethe, Auerbach, che trovano un punto di contatto nella visione del Decameron come una prova di disimpegno ed un mero libro di intrattenimento. Il capitolo si conclude con le parole di un Boccaccio consapevole ed autocritico, il quale «sembra esprimere il timore che la lettura non avvenga in forma integrale e con la necessaria preparazione [...], ma in modo cursorio, così obliterando il disegno che rende il Decameron il libro d’autore che è» (p. 32). Il lettore ideale dovrebbe infatti avere una preparazione intellettuale tale da riconoscere l’unità strutturale dell’intera opera, da leggere integralmente in quanto ogni elemento ha un suo preciso valore. Anche qui, al pari della Commedia e del Canzoniere, sono infatti affrontati i molti assilli religiosi, politici e morali del tempo, ma in veste realistica poiché collocati in una prospettiva di ampia analisi dei loro esiti quotidiani. Non deve allora stupire l’inserimento del versante comico-erotico, poiché anch’esso fa parte della realtà umana. Il secondo capitolo è dedicato alla fisionomia esterna del testo, di cui Bragantini traccia un quadro generale, elencando i temi nevralgici delle sue sezioni, quali Proemio, Introduzione, Giornate e Conclusione dell’autore. Al di là della conoscenza scolastica dell’opera, focus dell’autore è quello di sottolineare come il senso alto del Decameron stia tutto nell’essere simbolo di aggregazione sociale, concordia e fraternità, tenute salde dalla conversazione e dall’amicizia dei dieci, in opposizione al disfacimento civile e al collasso di ogni legame sociale e politico causato dal catastrofico evento pestilenziale. Non siamo, dunque, di fronte ad una semplice raccolta di novelle disimpegnate, ma al tentativo di offrire un sistema di recupero dell’armonia e del comune senso di appartenenza al reale, tramite l’esamina di ogni sfaccettatura dell’uomo nella sua dimensione quotidiana e sociale. Il Decameron è allora «una commedia umana, non divina come la dantesca: l’anelito ultramondano di Dante [...] non viene abbassato, ma piuttosto trasposto sul piano dell’hic et nunc, dell’evento quotidiano» (p. 45). La pars costruens ha avuto il suo avvio proprio grazie a questo concetto. Nel terzo e nel quarto capitolo, Bragantini entra nella profondità testuale dell’opera. Dapprima, egli si sofferma sulle strategie presenti nel testo, quali la forte ‘unità’ delle novelle, tutte inserite nella civile conversazione, commentate e dotate di morale; la ‘varietà’ sia della materia narrativa che dell’escursione stilistica; infine, la ‘rispondenza’ e il ‘controcanto’, sistemi di richiami espliciti tra novelle vicine ed impliciti tra novelle distanti. Si passa poi all’elenco dei gruppi sociali che si muovono negli scenari più disparati delle novelle: mercanti, medici, uomini delle arti e dei mestieri, aristocratici, religiosi, intellettuali, tutti rappresentazioni della varietas sociale e del realismo più variegato che la quotidianità può inscenare, simbolo del forte interesse sociale di Boccaccio per i vari tipi di uomini e donne del tempo.Ad essi Bragantini dà il nome di ‘figure dell’erranza’, nell’ottica in cui lo stesso Decameron narra di un espatrio, di un’erranza, «che non è solo, né tanto, dallo spazio geografico della città di Firenze, quanto piuttosto, e soprattutto, da un insieme di codici, morali e civili, che il dilagare della peste ha mandato in frantumi» (p. 112). E allora, i personaggi non sono dei semplici attori le cui azioni sono prive di senso, ma assumono un forte valore in quanto «non solo rag giungono, con un percorso di travagliata crescita su sé stessi, lo scopo delle loro peregrinazioni, ma favoriscono anche un modello di vita contrassegnato dalla pacificazione, sia essa sociale o familiare» (ibidem).I capitoli cinque e sei permettono di entrare nella mente dell’autore, definito «lettore curioso e onnivoro» (p. 113): da grande intellettuale, infatti, egli è stato in grado di inserire nella tramatura della sua opera continui rimandi a testi coevi o antecedenti. Ma, oltre alla chiara dipendenza da modelli medievali – il Novellino, il racconto orientale e Dante –, Bragantini evidenzia ulteriori riferimenti ad autori della tradizione classica e religiosa. In quest’ottica, Boccaccio mostra il suo genio nella misura in cui sia riuscito a riutilizzare i classici e le Scritture non in maniera pedissequa e convenzionale, ma svolgendo l’ardita operazione di capovolgimento e adattamento dei loro temi e del loro significato all’interno della realtà e della quotidianità. Tale processo viene svolto attraverso tecniche che assumono i nomi di ‘desublimizzazione’, ‘decontestualizzazione’, ‘celamento’ e ‘acclimatizzazione’ (p. 133), volte rispettivamente a rovesciare e rimodellare lo stile del rimando nel contesto comico della narrazione, a recidere i legami con il testo originario, modernizzandolo, a velare e alleggerire i temi morali e ad adeguare al tempo presente spunti e vicende che hanno caratterizzato momenti topici del mondo classico e cristiano. Nell’ultimo capitolo, Bragantini affronta un discorso di natura più pratica, ponendo la lente di ingrandimento sulla realtà materiale del Decameron, sul tempo e sull’ambiente di diffusione. Sappiamo infatti che l’opera, verosimilmente scritta tra il 1348 e il 1353, negli anni Sessanta del XIV secolo è già diffusa in forma completa (per lo più nell’ambiente mercantile), come testimoniato dai maggiori manoscritti. Resta tuttavia l’impossibilità di applicare la continiana ‘critica degli scartafacci’ per far luce sulle fasi compositive dell’opera, essendo assenti codici che riportano abbozzi o altre redazioni delineate. A differenza di Petrarca, che già in vita ha costruito un monumento personale, lasciando ai posteri non solo le sue opere, ma anche scritti trasversali con appunti, revisioni e correzioni, Boccaccio non ha avuto le stesse possibilità di organizzare i propri beni letterari, rendendo difficile entrare nella sua officina.In conclusione, il Boccaccio delineato da Bragantini non è un mediocre scrittore che mette a disposizione del godimento e dello svago di un pubblico borghese cento semplici e insignificanti novelle. Piuttosto, egli ha il merito di aver descritto in toto la realtà della sua società, con i vizi e le virtù dell’uomo narrati nelle loro applicazioni quotidiane, ben visibili nei percorsi dei vari personaggi, le cui conclusioni lasciano volta per volta un insegnamento. La rivoluzione effettuata da Boccaccio si esplica nella realizzazione di un baluardo contro la dispersione dei valori e delle identità degli anni successivi al 1348, unita alla trasmissione della morale ‘democratizzata’ della lezione dei classici e delle Scritture, inserita in una narrazione semplice, ma mai banale, lontana dalla chiusa ostentazione colta della cultura classicista. Come Dante, che raccoglie le briciole dalla mensa dei filosofi e apparecchia un banchetto dove semplifica quanto appreso, così Boccaccio fa lo stesso dono al lettore inconsapevole, che non immaginava di imparare ridendo.
Inserendosi in un ambito di studi che ha condotto alla riconsiderazione della produzione poetica delle donne nel Rinascimento italiano, il saggio di Clara Stella offre una panoramica dettagliata ed esaustiva della prima raccolta miscellanea dedicata esclusivamente alla poesia femminile, stampata a Lucca nel 1559. Il volume ricostruisce minuziosamente l’officina di realizzazione delle Rime di donne, a partire dai profili del curatore Lodovico Domenichi, dello stampatore Vincenzo Busdraghi, e delle loro relazioni con gli altri personaggi dell’ambiente culturale lucchese e toscano, nel contesto del consolidamento del potere mediceo prima a Firenze e poi a Siena. Nel solco della serie editoriale delle raccolte di Rimedidiversi, l’antologia è collocata dalla studiosa all’interno della querelledefemmes cinquecentesca, di cui proprio il Domenichi trattatista e curatore di raccolte di lirica a firma femminile si rende un animatore. Mediato dalla ricezione di Cornelio Agrippa, concretizzatosi già nel dialogo della Nobiltà delle donne, sollecitato dal rapporto con Busdraghi e dall’amicizia con Giuseppe Betussi, con Domenichi il dibattito sulla donna confluisce nella raccolta del 1559, che assembla trecentotrenta rime di cinquantatré virtuosissime e nobilissime poetesse italiane. Esse, riprendendo la linea interpretativa del volume, sembrano innanzitutto poter essere considerate «una mappa geografica delle famiglie più importanti rappresentative di ogni città della penisola», che l’autrice passa in rassegna: dalla Toscana all’area piemontese e lombarda, dalla Liguria e Venzia all’Italia meridionale. Il saggio non si limita tuttavia alla descrizione della silloge, ma ne scandaglia i componimenti e i profili alla ricerca delle ragioni più profonde che animano l’allestimento della raccolta, nonché delle costanti stilistiche che contribuiscono alla definizione di una voce di genere nell’ambito della poesia del Cinquecento. Interrogandosi a più riprese sulla predominanza delle rime delle autrici senesi – tra cui Aurelia Petrucci, Laudomia Forteguerri e specialmente dei versi civili di Virginia Martini Salvi – il volume approfondisce una lettura politica già avanzata dagli studi critici, spingendosi a sua volta verso l’ipotesi di un orientamento antimediceo dato dalle scelte editoriali di Domenichi e Busdraghi e che trova proprio nelle poesie delle senesi una voce di dissenso all’espansionismo di Cosimo I.Centrale poi l’analisi della funzione assunta da Vittoria Colonna e Veronica Gambara, che nella raccolta occupano un peso significativo, ma che soprattutto emergono quali vere e proprie acutoritas nei confronti delle autrici di generazione successiva. La consapevole azione di selezione e disposizione dei materiali operata da Domenichi è ricostruita nell’intento di indicare nelle due poetesse, e soprattutto nelle rime spirituali di Vittoria Colonna, un modello che è insieme lirico e morale. In questa direzione le Rime di donne assumono la funzione di spazio di ricezione e sedimentazione del petrarchismo femminile all’insegna dell’esempio colonniano. Lo studio delle sillogi individuali e dei mini canzonieri contenuti nell’antologia consentono alla studiosa di rintracciare i topoi di un petrarchismo di genere che nella tematica amorosa si esprime nel canto della distanza e dell’assenza, erede della lezione di Colonna e Gambara. Il primato delle rime di corrispondenza, elemento tipico della serie antologica delle Rime di diversi, traccia infine le reti di una socievole conversazione al femminile, il cui perno è lo stesso Domenichi, tessitore di un’abile autorappresentazione di sé quale promotore del circolo di voci di nobili donne che si impone al pubblico riconoscimento.
Questo volume offre un’analisi linguistica della produzione in prosa manzoniana, cogliendone le strategie sintattico testuali e argomentative. Lo studio, che mira a rivelare gli strumenti espositivi messi in campo dallo scrittore milanese nel processo di scrittura, contribuisce ad arricchire il panorama degli studi manzoniani, negli ultimi anni particolarmente fecondo grazie a iniziative come il completamento dell’Edizione Nazionale ed Europea e la creazione del portale Manzoni Online (alessandromanzoni.org), che raccoglie i manoscritti e i libri appartenuti all’autore. Dopo un inizio di carriera votato interamente alla poesia, dal 1820, anno di pubblicazione del Conte di Carmagnola con la sua Prefazione, vero e proprio scritto di teoria letteraria, la scrittura in prosa accompagna Manzoni per tutta la vita, fino alla stesura del trattato inedito sulle rivoluzioni francese e italiana, redatto tra il 1861 e il 1871. Le opere di natura saggistica sono molteplici, spesso mai terminate, così come varie sono le tematiche in esse affrontate, inerenti di volta in volta la teoria della letteratura, la storia, la morale, le lingue e il linguaggio. Isolata, per converso, la prosa narrativa, rappresentata dall’unico grande testimone del romanzo. In tutta la prosa manzoniana, sia saggistica che creativa, si riflette l’ideale linguistico dell’autore, votato a un’esposizione chiara e moderna, antiretorica, raggiunta con sforzo attraverso continue revisioni. Difatti, «la lingua di Manzoni mostra il suo tratto distintivo – la sua novità – nel processo di filtro, di depurazione a cui viene lungamente sottoposta; e nella meta a cui tende. Risultato ultimo sono la parola libera, smorzata, antiletteraria del romanzo; la nitidezza della prosa argomentativa» (Manzoni, a cura di P. Italia, Roma, Carocci, 2020, p. 180). Come la lingua deve essere limpida e precisa, così anche la scrittura che la accoglie e organizza. La scrittura è, per Manzoni, il mezzo razionalizzante per eccellenza, in quanto dà forma e ordine al pensiero, restituendo unità al molteplice, armonia al caos: «la prosa risponde a un bisogno di ordine e di chiarezza: ne è il risultato, ma anche strumento» (P. Italia, cit., p. 194). Essa è al servizio della logica, non della retorica: i testi seguono il divenire del ragionamento, proponendo argomentazioni che, per quanto complesse, si susseguono con razionale linearità, inserite in una cornice espositiva chiara e diretta. Le argomentazioni sono sempre piegate al punto di vista dell’autore: la scrittura, tanto quella saggistica che quella narrativa, indirizza e guida il lettore verso la tesi più sensata; lo deve convincere, persuadere, dell’unico giudizio possibile secondo ragione.I due poli della scrittura in prosa, il romanzo e i saggi, si trovano poi indissolubilmente correlati: la scrittura argomentativa spesso nasce da riflessioni (letterarie, grammaticali, storiche, morali) scaturite nella stesura di testi letterari, per un bisogno concreto o per una spinta raziocinante: come ad esempio per la Prefazione al Carmagnola, o per il Discorso sopra alcuni punti della storia longobardica in Italia. Talvolta arriva a farne parte, come avviene nelle sequenze narrative sui temi centrali del romanzo, la carestia, la guerra e la peste, e nella Colonna infame, appendice storica che cela il vero «sugo della storia».L’impostazione antologica del contributo ha il merito di valorizzare i testi, attraverso un confronto diretto con la fonte primaria, esaminata da un commento in cui l’attenzione è rivolta al dato linguistico, soprattutto di livello sintatticotestuale, e all’organizzazione della frase, talvolta proponendo una prospettiva diacronica che rivela i meccanismi di costruzione di tutto l’edificio argomentativo. La prima delle due sezioni in cui è diviso il volume è dedicata alla prosa del romanzo, la seconda a quella saggistica, organizzata a sua volta sulla base degli ambiti trattati da Manzoni, che si è fatto «scrittore di morale», «teorico letterario», «storico», «linguista», e infine «epistolografo».La scrittura saggistica, in particolare, «occupa non una stagione, ma l’intera parabola creativa dello scrittore» (p. 173). Essa nasce dalla delusione verso una realtà immobile e guasta, dall’impossibilità di arrendersi a essa, e quindi dalla necessità di capire, e di agire, anche a costo di abbracciare opinioni sovversive e rivoluzionarie. Sicché un obiettivo tanto alto «domanda una macchina argomentativa agguerrita, fondata su un adeguato arsenale grammaticale» (M. Bricchi, Grammatica del buio, Milano, cnsm, 2017, p. 8). La prosa procede per via induttiva, con estrema acutezza e analiticità, ma libera da contorsioni linguistiche e testuali. La preferenza è data alla chiarezza dell’esposizione e della scelta delle parole, prese dal lessico quotidiano. I moduli del parlato si insinuano tra le righe del testo; l’ipotassi viene privilegiata alla paratassi; viene fatto ampio uso di connettivi, indispensabili per lo sviluppo di un discorso logico, e viene creata una rete sottile di richiami che rafforzano l’unità dell’argomentazione.Anche la prosa del romanzo vive di questi espedienti, camuffati tra le righe di una storia di «invenzione», la quale vuole in realtà proporre una lettura morale del passato che è un invito ad agire nel presente. Tra le pagine dedicate al romanzo, largo spazio è rivolto all’analisi delle sue variazioni, in particolare tra prima e seconda minuta, momento in cui si verifica il passaggio da una «lingua aderente alle cose» (p. 22), secondo le posizioni dell’illuminismo lombardo, a una «lingua viva», modellata su formule tipiche del parlato come «intercalari, ripetizioni, formule fatiche» (p. 49). Significativa la scelta di riportare integralmente le quattro redazioni dell’Introduzione, in quanto testimoni del processo di affinamento sulla concezione della letteratura e sulla lingua. Il romanzo ha dato a Manzoni appunto l’opportunità di misurarsi concretamente con il problema della lingua, che nel clima risorgimentale non si pone più come questione esclusivamente letteraria, ma storica, sociale, civile. D’altra parte «la riflessione linguistica di Manzoni non va infatti considerata separatamente dall’attività letteraria, ma ne costituisce l’alimento e il necessario pendant, entro un sistema di continuo, reciproco interscambio» (p. 210). La prosa romanzesca si carica dunque di una doppia responsabilità: di sperimentare una lingua nuova e di diffondere quest’ultima, diventando strumento di unione linguistica e nazionale. Il volume si occupa dunque di rivelare gli strumenti e le risorse linguistiche e concettuali allestiti per la formazione di una prosa, letteraria e saggistica, carica di tensione argomentativa, organizzata da un punto di vista testuale in modo logico, razionale; una prosa «militante», perché stendardo di una precisa visione della realtà.
Non si può certo dire che i lavori dell’«Edizione Nazionale delle Opere di Gabriele d’Annunzio» procedano a rilento: solo due anni fa recensivamo su queste pagine la nuova edizione critica e commentata dell’Alcyone, comparsa nel 2018 per le cure di un’équipe capitanata da Pietro Gibellini1; nel frattempo sono state pubblicate, a stretto giro l’una dall’altra, l’edizione della Francesca da Rimini a cura di Elena Maiolini e quella delle Vergini delle rocce, allestita invece da Nicola Di Nino, già responsabile delle annotazioni a un’edizione economica della stessa opera pubblicata da Rizzoli nel 2010 (l’introduzione, invece, era stata affidata in quell’occasione al solito Gibellini). Lo studioso aveva insomma avuto modo di affrontare, in quel corpo a corpo mai pacifico che è l’operazione di commento a un testo in prosa, l’esperimento dannunziano che più d’ogni altro aveva tentato di superare gli steccati che separano il romanzo dal poema e il sentimento tragico dall’armonia musicale. Quando, nel giugno del 1894, l’Immaginifico comincia a lavorare a quelle che diverranno le Vergini – titolo tormentatissimo, a cui si giunge tardi e dopo ripensamenti che contemplano anche i provvisori CorCordium e Le tre principesse – aveva alle spalle la compiuta Trilogia della Rosa, composta da Il piacere, L’innocente e dal Trionfo della morte. A questo ciclo concluso avrebbe dovuto farne seguito un altro, consacrato stavolta al Giglio. Il progetto non andrà in porto: troppo rischioso, secondo Di Nino, «continuare a sviluppare un’idea superomistica di cui egli stesso non era del tutto convinto» (p. LXXI), se è vero che il superomismo di marca nietzscheana, benché funga da pilastro dell’ideologia del romanzo, entra comunque in crisi nei comportamenti del protagonista Claudio Cantelmo, come dire di colui che dovrebbe essere il maggiore alfiere. È pur vero che ancora un altro Übermensch si muoverà tra le pagine dannunziane, lo Stelio Effrena del Fuoco; ma saremo, allora, nel diverso cantiere letterario, altrettanto destinato ad arenarsi, della Trilogia del Melograno. Quali che siano le motivazioni della mancata realizzazione dei romanzi del Giglio, Le vergini delle rocce, il suo primo e unico volume, conserva intatta la sua centralità nel comporre dannunziano in quanto ne inaugura una nuova fase. Il romanzo ha le sue precipue caratteristiche in una eccezionale ricercatezza linguistica, raffinata da uno scavo di lemmi antichi e desueti, in una nuova struttura narrativa («alla consueta suddivisione in capitoli d’Annunzio preferisce una serie di sequenze diseguali per lunghezza e separate tra loro da uno spazio bianco», p. LVII) e, soprattutto, nella riduzione del ruolo della trama. Si dovrà pensare a un intarsio di considerazioni più che a una sequenza di avvenimenti, perché «non ci troviamo di fronte ad un racconto tradizionale basato su fatti e accadimenti, piuttosto ad un resoconto di “pensieri”, “misteri” e “imagini soffuse” che si sono sviluppati nel labirinto della mente del protagonista durante i suoi incontri con le vergini» (p. XXIII). Di questa nuova concezione poco “romanzesca” e più orientata a una commistione di forme prosastiche e poematiche ne era conscio e anzi orgoglioso lo stesso d’Annunzio, che si fregiava di aver scritto un romanzo «tutto penetrato di poesia, è anzi un vero e proprio poema, rispondendo appunto alle origini poetiche del “roman”» (p. XXVI).Si potrebbe indicare nelle Vergini il più compiuto tentativo di creare una prosa musicale, ma tale rilievo rischierebbe di apparire restrittivo. Il modello a cui il Vate guarda è Richard Wagner, dal quale trae la tecnica del Leitmotiv, che diventa qui ripetizione di frasi o di espressioni molto connotate (si pensi al «colui che deve venire» riferito al futuro Re di Roma che ritorna per quattro volte nel corso dell’opera) e dunque scelta retorica con la quale far emergere motivi e temi ricorrenti, esattamente come nei drammi musicali wagneriani. Ma il confronto col compositore di Lipsia va oltre: questo «romanzo poema» (per usare la definizione coniata da Di Nino nella seconda sezione della sua ricca Introduzione) ambisce a diventare un Gesamtkunstwerk, opera d’arte totale che tenga assieme letteratura, musica e arti figurative, come pure filosofia e politica. Anzi, una filosofia politica traducibile in un preciso manifesto aristocratico, anticipata sulle colonne del «Mattino» e secondo la quale all’ignobile idea democratica va preferita, quale «unica via di riscatto per la modernità [...] l’affermazione di “uomini superiori”, membri di una nuova aristocrazia che, “levandosi sopra il bene e sopra il male”, avrebbe scalzato la vecchia forma di potere facendo prevalere il “diritto del più forte”» (p. XXXVI). Una visione, anche in questo caso, intrisa di letture di seconda mano di Nietzsche, la cui influenza era già emersa nel Trionfo della morte ma che qui trova una più definita fisionomia e però, come si è detto, anche il suo stallo, specie se si pensa che allo slancio di Cantelmo di diventare il progenitore di un prossimo Re di Roma si contrappone una fitta presenza di motivi decadenti quali la malattia e la morte.Comparso dapprima a puntate sul «Convito» e poi pubblicato da Treves nel 1896, l’ultima edizione a stampa comprensiva di varianti d’autore del romanzo è quella pubblicata nel 1934 dall’Oleandro, il cui testo viene riprodotto nella presente edizione. Tuttavia, la storia dell’edizione critica delle Vergini comincia circa cinquant’anni dopo, e più precisamente a Londra, nelle sontuose sale della casa d’aste Christie’s. Il 24 giugno 1987 viene presentata «una collezione di sette pezzi di Gabriele d’Annunzio tra i quali il più prezioso [è] l’autografo delle Vergini delle rocce» (p. LXXIII), poi acquistato dal Credito Agrario Bresciano che ne pubblica un’edizione anastatica un anno più tardi. Le 597 carte che compongono il manoscritto rispettano le consuetudini compositive di d’Annunzio, delle quali abbiamo ormai numerose atte stazioni: «l’autore aveva l’abitudine di scrivere sul solo recto di carte sciolte e correggeva man mano ciò che stendeva. Quando si accorgeva che alcuni fogli presentavano troppe cancellature li sostituiva ricopiandoli cestinando le brutte copie» (p. LXXVI). Un metodo che spiega l’esistenza di altre 52 carte custodite nel Fondo Gentili della Biblioteca Nazionale di Roma, recanti «stesure antecedenti all’autografo, scartate dal l’autore ma non cestinate» (p. LXXVII), e di cui Di Nino offre la trascrizione integrale alle pp. 281-300.L’editore sofferma poi la sua attenzione su alcune parole appuntate sul verso di poche carte dell’autografo, destinate a essere integrate in episodi successivi, ma non sul recto delle stesse: prova del fatto che l’autore «tendesse ad annotare certe espressioni, immagini e parole per evitare che gli sfuggissero e, solo in un secondo momento, avrebbe provveduto a sistemarle e ad inserirle in qualche punto della sua scrittura» (p. LXII). In generale, è particolarmente interessante, e conferma il predominio della ricerca espressiva sulla costruzione narrativa, che gli interventi correttorî agiscano solo sulla forma, mai sulla storia: «[f]edele all’obiettivo di creare una nuova prosa d’arte», insomma, «d’Annunzio voleva far prevalere la forma sul contenuto» (p. LXII).Del lento perfezionamento di un testo magniloquente come quello delle Vergini, dà conto Di Nino nelle ultime pagine dell’Introduzione (pp. LXIII-LXX), nella Nota filologica (pp. LXXIII-LXXXVIII) e nell’unica fascia d’apparato, che mette assieme le correzioni sugli autografi e le varianti registrabili tra i testimoni a stampa. Per le prime, va segnalata l’adozione, già sperimentata da Gibellini per l’edizione di Alcyone, di una distinzione grafica – e dunque anche concettuale – tra interventi evolutivi e sostitutivi: «nel primo caso – spiega il filologo – la modifica fu fatta istantaneamente, prima che il dettato proseguisse; nel secondo la correzione fu apportata in un secondo momento che è per sua natura imprecisabile» (p. LXXXV). A dispetto di quanto ci si potrebbe aspettare da un testimoniale che comprende un autografo assai lavorato, una cinquantina di carte scorporate dal manoscritto e quattro edizioni a stampa, l’apparato è chiaro e consente di seguire senza particolari difficoltà il processo creativo di d’Annunzio. Chiudono l’edizione tre appendici eterogenee ma tutte utilissime per entrare con ancor più consapevolezza nel laboratorio dannunziano. Della prima, la trascrizione delle carte rifiutate, si è dato conto più sopra; seguono alcuni appunti preparatorî, anche questi conservati presso il Fondo Gentili della Nazionale di Roma, che rappresentano la preistoria del romanzo. Vi scopriamo impressioni e riflessioni che troveranno poi adeguata rielaborazione nei tre libri delle Vergini, come questa lampante annotazione che sembra contenere in nuce due dei suoi maggiori nuclei tematici: «Il metodo per elevare l’anima alla massima potenza, un’esperienza di cultura. | e [sic] la malinconia di non trovare un’occasione per la grande esperienza – la tema di abortire, di degenerare» (p. 306). Materiali preziosi, che data la loro natura di note potrebbero essere adoperati per verificare se elementi filosofici del primo sviluppo delle Vergini delle rocce siano successivamente stati ripresi in altri scritti. Andrà infine segnalato il ricco apparato iconografico composto da immagini tratte dall’autografo delle Vergini e dai manoscritti rifiutati.