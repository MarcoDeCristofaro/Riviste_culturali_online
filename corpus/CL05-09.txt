Non ha nulla di accademico quest’ultimo libro di Annamaria Andreoli che stupisce per sapienza creativa e spumeggiante intelligenza. Scritto nei mesi della pandemia, il libro ha un’architettura agile (LII capitoletti, ognuno dei quali non supera la misura delle tre/cinque pagine) e insieme una profondità vertiginosa per le questioni trattate con una penna felice, feconda, si direbbe inesauribile. Con una dottrina che fa impallidire i dantisti e grazie a una memoria prodigiosa, Annamaria Andreoli scova e trova, nei meandri più impensati, le tracce di Dante nella scrittura di Pirandello, dalle lettere giovanili alle ultime pièce teatrali. D’altronde Pirandello vive in decenni in cui il culto di Dante è vivo quanto altri mai in famiglia, nelle istituzioni culturali e politiche, e ovviamente nell’insegnamento scolastico e universitario. E dunque con questo gigante della letteratura mondiale anche Luigi si familiarizza ben presto, sin da studente, per poi insegnare Dante e la Commedia da professore di Stilistica alla facoltà di Magistero di Roma (18981922). Frequentazione assidua, di cui fanno fede, se ce ne fosse bisogno, un esemplare della Commedia fittamente postillato e alcuni “Foglietti” superstiti custoditi presso l’Istituto di Studi pirandelliani, riprodotti e trascritti dall’autrice in Appendice. L’approccio di Pirandello, però, è essenzialmente creativo, pur entrando lo scrittore-professore nelle questioni di merito: ciò che lo interessa, nota Andreoli, è il Dante poeta e narratore che stende la materia per agirvi e interagire con gli altri personaggi, soprattutto nel Purgatorio. Ecco il punto, i personaggi. Questa è l’idea centrale del libro: la pervasiva presenza di Dante, in situazioni, allusioni, citazioni esplicite o cifrate, si spiega innanzi tutto con la condizione dei personaggi del teatro di Pirandello, simile a quella delle anime dei dannati e dei beati delle tre cantiche, alcune già condannate mentre sono ancora in vita. Non a caso il libro si apre con il capitolo da cui trae il titolo, Cose dell’altro mondo, dove la somiglianza fra i personaggi quali entità misteriose, massimamente espressi nei Sei personaggi in cerca d’autore, e quelli danteschi culmina in una spia linguistica marcata. Tocca ovviamente al Padre rivelarla, laddove dichiara che i personaggi sono “meno reali, forse; ma più veri!”, più vivi di “quelli che respirano e vestono panni!”; e nel farlo ricalca esattamente il dubbio di Dante (Inf.XXXIII) circa la doppia natura di Branca Doria, anima dannata che, pur tuttavia, è ancora in vita, “e mangia e bee e dorme e veste panni”. La natura anfibia del personaggio pirandelliano che appare all’autore e lo assedia senza dargli tregua, su cui tanto si è soffermata la critica, ha una radice inequivocabilmente dantesca. A Dante, in più gironi, i personaggi fanno ressa intorno soprattutto nel Purgatorio, ognuno con una storia da raccontare, notizie da chiedere e fatti da smentire. Lo stesso accade nelle novelle pirandelliane dell’udienza: Personaggi, La tragedia d’un personaggio e soprattutto nei Colloqui coi personaggi del 1915, in cui l’apparizione della madre morta ricalca (“– Ma come, Mamma? Tu qui?”), anche nel celebre attacco (“– Siete voi qui, ser Brunetto?”), l’incontro di Dante con Brunetto Latini (cap. L’assedio dei personaggi). Di sicuro interesse per Pirandello, è una particolare condizione delle anime, quelle morte due volte, le “ombre rimorte” (Purg. XXIV) a causa della loro pena, quella di un dimagrimento estremo, cui dedica un preciso commento, avvalendosene per alcune novelle e soprattutto per il bellissimo “mistero profano” All’uscita del 1916 (cap. “Ombre rimorte”). E sempre in Dante trova l’onnipresenza della morte, che “impera similmente nella perenne Spoon River di Pirandello, gremita di fantasmi e personaggi umanoidi, tra funerali, lapidi, cimiteri, becchini, senza contare i moribondi, i suicidi, gli smemorati, i redivivi” (pp. 75-76), fra i quali il più rappresentativo è sicuramente Mattia Pascal, “Il fu” (cap. I vivi e i morti). In questa caccia al tesoro ingaggiata con perizia da Annamaria Andreoli, può essere un’espressione della scrittura epistolare a ricondurre Pirandello a Dante: la composizione del poemetto Belfagor infarcito di tutto il possibile fiele compirà, per il giovane Luigi – che s’identifica già con il demonio – la sua “vendetta allegra”, con chiara allusione alla “vendetta allegra” di Ca paneo (cap. L’arcidiavolo e Capaneo). Più avanti, nel capitolo intitolato all’Allegra vendetta, l’attenzione di Andreoli si sposta sulla conferenza La commedia dei diavoli e la tragedia di Dante, poi edita, in cui Pirandello attribuisce a Dante il sentimento di’ “allegra vendetta” (di qui la sua tragedia), laddove ha predisposto la materia del canto dei barattieri, di cui lo stesso poeta era stato accusato. Leggendo Dante, Pirandello non può non parlare di sé e della sua scrittura, arrivando a scrivere “Noi ci vendichiamo scrivendo d’esser nati”. E può essere l’incipit o il finale dei suoi romanzi a essere intessuti di echi danteschi, il fango dei Vecchi e i giovani (in cui spicca un’altra tessera dantesca: i “frutti imbozzacchiti” per indicare il raccolto dei politicanti) o l’ospizio di mendicità, descritto come immerso in un’alba purgatoriale in cui si ritira Vitangelo Moscarda, a scontare il peccato di usura, non lontano da Forese Donati secondo gli appunti di Pirandello (cap. Fratellanza).Tre capitoli del libro bastano a restituire la centralità di Dante nei decenni che scandiscono la vita e l’attività poetica di Pirandello, Dantomania, Dantologia e Dantolatria. Essere uno studioso di Dante garantiva l’avanzamento della carriera universitaria e, spesso, a questo si univa la composizione di poesie dedicate: come non recensirle se l’autore era un collega e in più il direttore del Magistero, cui rivolgersi per ottenere i richiesti e numerosi congedi? Ecco spiegata la genesi della recensione che, pur soffrendo, Pirandello è costretto a fare al Dante. Poeta li ricordi Giuseppe Aurelio Costanzo. Quest’ul timo farà parte dei cinque commissari, tutti dantisti, che dovranno valutare per l’ordinariato il quarantenne professore incaricato: Giovanni Alfredo Cesareo, amico e conterraneo come Costanzo, Michele Barbi, Francesco Flamini e Francesco Novati, e che, se non lo giudicheranno un vero studioso, gli riconosceranno il merito della potenza narrativa. Sotto sotto, alcuni come Flamini imitatore di Pascoli e Novati ammiratore di d’Annunzio “darebbero un occhio per avere il talento di Pirandello” (p. 128). Oltre a considerare i professori “musica vecchia”, Pirandello detesta sia Pascoli che d’Annunzio, entrambi dantomani e divulgatori raffinati del credo nazionale dantesco (vedi il cap. V Il padre della patria) in scritti magistrali con cui si celebra il cinquantenario dell’Unità, ché parlare di patria e parlare di Dante era in realtà la stessa cosa. La dantolatria coinvolge ministri e politici e lo stesso Pirandello nel 1921, per le celebrazioni del sesto centenario della morte, sarà ormai della partita con il falso Medioevo dell’EnricoIV: la genesi nel canto di Matelda Purg., XXVIII, grazie alla mediazione del maestro Carducci (capp. Pier Damiani uno e due, Dante e Carducci, Rime volgari), e in quello di Pier Damiani Par. XXI (pp. 132). Hugo, Carlyle, Goethe, Manzoni sono fra gli scrittori più amati dal giovane Pirandello, accanto a Rabelais Cervantes e Shakespeare: nei primi riecheggia talmente la memoria dantesca da far sì che il nostro ricalchi la lingua di Dante a ogni pie’ sospinto, persino nelle lettere ai familiari (v. Dante in famiglia). Inoltre lo zio materno Rocco Ricci Gramitto, presso il quale Pirandello abita a Roma, ha un passato garibaldino, con tanto di lettera firmata da Garibaldi, ed è autore di un libretto per musica su Francesca da Rimini, edito a Girgenti (oggi Agrigento) nel 1878, di cui il nipote non fa parola, come tace della tragicommedia Dante Alighieri. All’ultimo asilo (1876), scritta dal compagno delle prime sortite notturne nell’Urbe, Tito Mammoli, conosciuto da Luigi in casa dello zio Rocco. Antecedenti di rilievo messi in luce da Annamaria Andreoli al fine di segnalare i germi della precoce vocazione teatrle di Luigi, sinora ignoti agli studiosi (v. i capp. Il “mal perverso” dello zio Rocco, Dante al Colosseo). Eppure, di occasioni ne avrebbe avute, se non altro quando, dopo aver assistito al Costanzi di Roma alla tragedia Francesca da Rimini di d’Annunzio (dicembre 1901), la denigra ed, invece, esalta, in una recensione, quella competitiva di Cesareo: per ironia della sorte d’Annunzio si era servito del libretto dello zio Rocco (cap. Autoflagellazione). Il ricordo della divina Eleonora, data in pasto ai lettori nel Fuoco, che impersona il personaggio di Francesca dell’amato Gabriele, tormenterà Pirandello oltre vent’anni dopo (La vita che si scrive). Ci sono altre gemme preziose nel libro, fra le quali l’accostamento della ricorrente simbologia del numero sei o del “due volte 6”, duplicazione o sdoppiamneto di Cristo nel diavolo, al cosiddetto Sogno di Kekulé con cui lo scienziato Kekulé aveva spiegato a Bonn, durante il soggiorno di Luigi, la scoperta della struttura esagonale dell’atomo del benzene: simbologia ermetica, cui si collegano quella delle sei ale dei Serafini o delle sei parti del serpente) che lascia traccia anche in Strindberg, Th. Mann, Borges (cap. Dodecafonia), per ricordare solo alcu ni degli scrittori e pensatori più volte richiamati dall’indagine di Andreoli. Il libro ha termine con la sovrapposizione Beatrice/Marta pur nella “variante novecentesca dello ‘stil novo’” (p. 150); con lei, dopo l’inferno e il purgatorio dell’autobiografia creativa affidata ai personaggi, ci sarà il paradiso e la vita nuova. Per lei, Pirandello fa confezionare ad hoc da Vittore Nardelli la biografia L’uomo segreto. Vita e croci di Luigi Pirandello, Mondadori 1932, dal titolo significativo: dopo le croci del passato, è arrivata Marta, unica ragione di vita, la “musa viva dentro la finzione dell’arte” (p. 153). Marta rimprovera il Maestro, come Beatrice fa con Dante, e quanto più lei inasprisce i toni, tanto più lui si prostra ai suoi piedi. Alla fine, lei vola lontano, oltre oceano, sperando nel sogno hollywoodiano: nuova Greta Garbo, gli schermi di tutto il mondo l’avrebero vista trionfare. Il Maestro, d’altronde, l’aveva posta su un piedistallo. Mondo di carta che crolla con la morta inattesa di Pirandello nel dicembre 1936 e qui, in questo splendido finale, quasi un contrappasso, Andreoli pubblica una lettera inedita di Marta ai genitori: “Lui poveretto ha finito di soffrire”, mentre lei fa i conti con il denaro e i costi della nuova vita, pellicce e parrucchiere... (Cose del nuovo mondo).
Sintesi di un’esperienza di successo – la prima edizione del Seminario permanente di narratologia tenutasi a Napoli il 20 e il 21 ottobre 2020 – questo volume è inaugurato dall’intervento di Giovanni Maffei dal titolo Per una storia narratologica della letteratura italiana in cui si riprende, attualizzandolo, l’appello che fu di Gérard Genette in Figure III (1972), quando invitava a realizzare una sto ria delle forme che sottendono alle opere narrative. Segue la pars construens di una disciplina futuribile, fondata sul connubio tra l’anima strutturalista della prospettiva narratologica e l’ottica globale dell’analisi storica, analogamente a quanto accade nella teoria delle “situazioni narrative” di Franz Karl Stanzel. Il discorso approda a un’amara constatazione: la letteratura italiana fra Otto e Novecento, suscettibile di sconvolgere gli assetti di una possibile storia narratologica transnazionale, è, tolte poche eccezioni, sottovalutata e mal conosciuta al di fuori dei confini d’Italia. Un trend che sta a noi sovvertire. Paolo Giovannetti nel suo Cosa significa “ascoltare” in un testo narrativo? si interroga su un nodo teorico – l’ascolto come istanza letteraria – non ancora completamente risolto nelle sue molteplici implicazioni. Il critico delinea un percorso evolutivo che va dal romanzo realista ottocentesco, in cui il dispositivo della scena realizza un regime di «focalizzazione – ovvero auralizzazione – zero» (p. 37), fino al modernismo, dove la dimensione dell’ascolto si complica in una sorta di prolungamento interiore che colle ga lo spazio “esterno” dello scambio dialogico e l’interno del soggetto dove le parole vengono processate e di fatto “ascoltate”. Due sono i momenti capitali dell’indagine, i Promessi Sposi e l’attività di Verga, collegati dal particolare impiego dell’indiretto libero, che scioglie l’ascolto dal suo legame con la scena e lo sospinge verso soluzioni “personalizzanti”. Marco Bellardi dedica il suo saggio al mondo cinematografico in letteratura, inteso come «distillazione degli elementi fondamentali del medium filmico all’interno della semiosi letteraria» (p. 64): una definizione che permette di rileggere in una chiave nuova e più “capillare” i rapporti che molti testi narrativi intessono con il mezzo  cinematografico.  Tra  gli  aspetti che in essi paiono riconducibili al modello del cinema lo studioso annovera, integrando la teoresi di Harald Weinrich sui tempi verbali, l’appiattimento del rilievo narrativo proprio della forma filmica, che si traduce nella diegesi letteraria in un’indistinguibilità tra sfondo e primo piano. Questo tratto caratterizzante è rinvenuto in Uomini e no(1945), e il rilevo consente allo studioso un’interessante rilettura del romanzo di Elio Vittorini. Ne Il punto sulla metalessi Pagliuca ragiona sull’ultima passione critica di Genette – proprio la metalessi – rimarcando il carattere ontologicamente trasgressivo della figura, operante al confine tra due livelli narrativi, per poi stabilire una classificazione che isola la metalessi da fenomeni ad essa solo apparentabili. Vengono richiamate le varie classificazioni che del fenomeno ha proposto la critica “postgenettiana”, definizioni già implicite nell’originaria distinzione, ad opera del critico francese, tra metalessi figurali e finzionali. Quella di Pagliuca è una riflessione assai utile, che smaschera le aporie di proposte teoriche dal taglio generalizzante e suggerisce di arginare l’habitus classificatorio cui spesso indulge la critica, rimettendo al centro del discorso sulla metalessi il verbo genettiano aggiornato con innesti teorici più recenti. In Che novelle mi porti? Bart Van den Bossche riflette sull’incontro tra il narrare breve e il discorso giornalistico nella stampa periodica tra Otto e Novecento. A differenziarli un’«identità generica forte» (p. 92), che conferisce ad entrambi una grande autonomia all’interno del supporto, nonché il grado di visibilità autoriale significativamente più alto nella novellistica e, in generale, in quella che l’autore, sulla scorta di Dominique Maingueneau, definisce «scena discorsiva globale» (p. 95). Nondimeno il rapporto di coabitazione tra i due generi è stato estremamente fecondo in quanto basato su un «comune regime di raccontabilità» (p. 105), cioè su un’affinità di tipo discorsivo-epistemologico che si traduce in analogie afferenti all’organizzazione testuale. Carlo Zanantoni, nel suo saggio dal titolo Il processo di interpretazione della raccolta di racconti, contempera le formulazioni di René Audet sul politesto e la teoria dei modelli situazionali – che guarda ai meccanismi di memorizzazione alla base della comprensione dei testi – per proporre una interpretazione “globale” delle raccolte di racconti che non prescinda dai singoli testi che costituiscono l’insieme. Infine lo studioso applica gli assunti teorici ad una raccolta sui generis: Il capofabbrica (1935) di Romano Bilenchi. Riccardo Castellana in Narratologia e interpunzione esplora una zona poco frequentata dello spazio narratologico: l’uso dei segni paragrafematici nella rappresentazione del discorso parlato o pensato. E lo fa con una disamina di alcuni luoghi dei Promessi Sposi dai quali emerge una regola provvisoria interna all’usus scribendi manzoniano: le virgolette basse sono adoperate per il discorso diretto parlato e le lineette per il discorso diretto pensato. Complicano tuttavia la linearità di questa distinzione alcuni casi problematici, ricondotti dal critico a una particolare modalità di rappresentazione dei contenuti mentali del personaggio che si aggiungerebbe alle tre (psiconarrazione, monologo citato e monologo narrato) codificate da Dorrit Cohn in Trasparent Minds (1978): viene messo a fuoco un regime di semitrasparenza mentale assimilabile agli “a parte” del teatro settecentesco, in cui le parole proferite dal personaggio “tra sé” sono percepibili unicamente dallo stesso ma non dagli altri personaggi presenti sulla scena.Il lavoro di Pennacchio è dedicato a Menti, corpi e silenzi in“Fede e Bellezza” (1840) di Niccolò Tommaseo. Si indagano le vocazioni che s’intrecciano nel romanzo quando si rappresenta la vita interiore dei personaggi: quella “psicologica”, attenta allo scandaglio dei contenuti mentali dei protagonisti assecondandone il punti di vista; quella “melodrammatica”, in cui centrali sono i corpi, le reazioni che li agitano per effetto delle passioni che premono dall’interno; e poi ci sono i “silenzi”, legati ai momenti di sospensione della parola in cui è il “non detto” a lumeggiare le pieghe oscure dell’io. Una disamina brillante, in grado di conciliare la prospettiva narratologica “classica” con approcci innovativi. Nel suo Appunti sulla metalessi in Nievo Silvia Contarini illustra dapprima i molteplici usi della figura nel grosso della produzione nieviana, mettendo in risalto una ricorsività che attesta quanto determinante sia la metalessi nelle strategie narrative dello scrittore; poi, si sofferma sul Novelliere campagnolo, per osservare come tale espediente funga da trait d’union nella raccolta, dove le frequenti parentesi metalettiche istituiscono una dialettica vitale tra due istanze funzionalmente distinte: una voce che coincide con quella dell’autore e una seconda voce popolare. Nel suo intervento dedicato alla novella verghiana Jeli il pastore (1881), Guido Scaravilli ripercorre l’iter redazionale del testo notando come all’altezza della seconda redazione si verifichi un arretramento dell’io narratore-testimone, dominante nella prima, a vantaggio di una narrazione tendenzialmente eterodiegetica, quale poi trova compimento nella redazione finale. Ora, a determinare tale evoluzione concorrono l’introduzione di un personaggio, assente nelle due stesure iniziali, che supplisce alla presenza nella diegesi dell’io-testimone, e una progressiva apertura sulla soggettività del protagonista per mezzo di parentesi figurali .In Addio tempo crudele Francesco de Cristofaro racconta un avvincente capitolo di storia comparata della narrativa che si snoda dal Naturalismo fino alle soglie della contemporaneità assumendo come vettore l’aspetto verbale. Un percorso che vede il progressivo usurarsi dell’imperfetto, in auge con i naturalisti, fino ad arrivare al modernismo dove esso perde la sua centralità, soppiantato da nuove strategie realizzate per mezzo di altri tempi verbali. La sorte crudele dell’imperfetto si consuma definitivamente nel secondo Novecento, quando viene spogliato del tutto di quella funzione «impressionistica» (p. 242) cui lo avevano piegato Zola e sodali. Chiara De Caprio nel suo «Una storia come quella che ho raccontato» lavora sulla raccolta di saggi Una pietra sopra (1980) di Italo Calvino. Muovendo dalle soglie paratestuali, giunge a rilevare come in esse Calvino componga una vera e propria biografia intellettuale dell’io che prende parola nei saggi della raccolta. Una biografia dinamica che incorpora nel suo farsi i residui delle temperie culturali attraversate, dei cambiamenti e delle fratture che ogni stagione determina riconducendoli ad unità; una biografia che attinge dalla fiaba lo schema di fondo del ritratto che l’autore intende consegnare attraverso il paratesto. E allora questa storia, a metà tra biografia e fiaba, con il suo movimento evolutivo può diventare uno strumento interpretativo del macrotesto che precede. Il merito del lavoro di De Caprio sta soprattutto nella problematizzazione di alcuni aspetti trascurati del Calvino saggista ma anche nel rilievo di una continuità di fondo nell’intera opera dello scrittore, unificata sotto il segno dell’afflato narrativo. Stefano Ballerio concentra il suo Il tragico nel racconto su Passion di Alice Munro, costruendo, a partire da uno spunto di Jonathan Franzen, una notevole architettura interpretativa. Il testo è visto come tragedia moderna per il recupero di molti elementi fondanti del genere tragico come il dolore, la colpa, il conflitto, ma anche per il ricorso a precise strategie narrative, come la scelta di evitare le intrusioni autoriali, che andrebbero a minare l’essenzialità propria del tragico. L’originalità della proposta è da ricercarsi soprattutto nell’individuazione in Passion di meccanismi (come le prolessi) che non sono riconducibili alla tragedia classica e che, tuttavia, si caricano nel testo di una tensione tragica ridefinendo il perimetro del genere stesso. In chiusura, La forma dell’incertezza di Marco Caracciolo approfondisce i risvolti che eventi reali come il cambiamento climatico generano nei meccanismi della fiction letteraria. Tra questi, l’incertezza che è vista come un ingrediente quasi ineludibile della pratica narrativa. Lo studioso ragiona sui modi in cui essa può agire in un testo narrativo e trova in Weather (2020) di Jenny Offill un valido esempio di quella che definisce incertezza «estrinseca» ed «irrisolta» (p. 289) rispetto allo sfondo cupo e incombente della crisi climatica. Come dimostrano i suoi vari tasselli, il volume vuole essere un momento fondamentale per il dibattito critico in Italia, soprattutto per l’impostazione metodologica che lo sorregge: una dimensione plurale e dialogica (evidente nella forma seminariale del convegno); un approccio trasversale in cui più discipline cooperano fattivamente con la ricerca narratologica; e, infine, l’ottica inquieta che anima i vari studi, un pervicace cimentarsi su temi nuovi e complessi (o uno sperimentare nuove soluzioni a fronte di questioni annose), insomma un continuo situarsi al limite, alle soglie, laddove gli equilibri si fanno più incerti ma, anche, gli orizzonti si mostrano più ampi.
In questo saggio, puntigliosamente documentato, l’antropologo Vito Teti, tra le tristezze e i crucci, le confidenze, gli abbandoni e le ingenuità, che hanno segnato la sua vita, non meno di quella di ciascuno di noi, riprende le fila dei temi cruciali dell’antropologia come scienza che avevano costituito l’argomento essenziale dei suoi numerosi contributi. Con specifico riguardo alle colonne portanti del vissuto del genere umano, cioè il «partire»e il «restare». Percorsi che, da questa sede, senz’a ria di esaltazione né di pessimismo, egli ritiene di stabilirne percorsi che, dall’homo sapiens segnarono le vicende dell’umanità di ogni tempo e di ogni luogo. Scrive, opportunamente, nel piatto anteriore della facciata della copertina: Partire e restare sono i due poli della storia dell’umanità. Il diritto a migrare corrisponde il diritto a resta re, edificando un altro senso dei luoghi e di se stessi. Restanza significa sentirsi ancorati e insieme spaesati in un luogo da proteggere e nel con tempo da rigenerare radicalmente. Colonna portante del saggio rima ne il «naturale» sdoppiamento della personalità dell’emigrato, di quello calabrese in particolare, tra la realtà dell’impegno della persona che, per i motivi più vari, lasciò il luogo natale, e la presenza, ineludibile e salvifica, delle memorie, dolci o amare, vissute, e godute o sofferte, di quel luogo dal quale abbiamo osservato, e per corso, nel nostro immaginario, l’universo. È la Weltanschuung dell’antropologo autentico. Lo studioso provetto apre il capitolo introduttivo con lo stilema catulliano Odi et amo, che il lettore non può non integrare il disti co con la profonda espressione che lo sigilla: Quare id faciam/nescio, sed fieri sentio et excrucior. (Carmi, XXXV, 1-2).E Teti puntualizza: «Mi accingo a raccontare il senso, il disagio, la bel lezza di vivere nel luogo da cui osservo il mondo» (p. 3). E approfondisce, nei minimi particolari, in una lingua e in uno stile colloquiali, quanto esige tale distinzione pro grammatica: Ho provato a plasmare un’immagine interiore del processo mentale di chi per scelta o per forza, prende la strada e parte; ma la restanza, al contempo, è il sentimento di chi àncora il suo corpo ad un luogo e fa diaspora con la mente (pp. 4 5).Sappiamo quanto il tema del «viaggio», della restanza e del ritorno, siano presenti e vivi nel panorama della Poesia eternatrice. Il massimo cantore rimane l’Omero dell’Odissea. Ricorda Teti: Il viaggio di Ulisse non avrebbe senso senza l’attesa di Penelope e la reciprocità non aliena l’irriducibile alterità di queste tensioni ontologiche. La modernità nasce con il mito dell’eroe che parte e ritorna e con il mito della donna che resta ferma e attende (p. 10). Occorre, comunque, intendersi. Questo che, nel poema omerico è mito, comunque vissuto e sofferto dal lettore compreso dal miracolo della Poesia, torna, fermo e ammonitore, ad esempio, in numerosi poeti della nostra attività letteraria. Basti pensare, per richiamare soltanto qualche nome, al De Amicis delle memorabili pagine di Dagli Appennini alle Ande di Cuore (1886) a quelle, ingiustamente neglette, ma lievitate da una calda umanità, dedicate all’emigrazione transoceanica, di Sull’Oceano (1889), ai relativi testi di autori a noi più recenti e particolarmente cari, come, ad esempio, Pavese, Perri, Pane, Alvaro, Répaci, Seminara, Costabile, Altomonte. In fondo, è il ruolo primario dell’antropologia come scienza tenere presenti e vivi temi consustanziali alla natura umana come il «restare» e il «partire», perché, come evidenzia Teti, «l’antropologia è una scienza etica ed è anche ‘militanza’, presenza operosa nelle comunità e nelle società, pratica di vita e di convivialità» (p. 102). Le metafore del «partire» e del «restare» sono punti fermi dell’attività letteraria di ogni nostro autore, maggiore, minore e minimo. E, appunto, nella direzione indicata da Teti: Partire o restare non è una scelta che si compie senza dilemmi, incertezze, lacerazioni, conflitti, anzi, a volte, non è nemmeno una scelta, ma una necessità, obbligo [...]. Restando fermo ho camminato migliaia di giorni, camminando mi sono sentito fermo, da fermo ho affrontato dimensioni spaziotemporali; camminando ho incontrato vivi e defunti (pp. 16 e 699.Il dono inalienabile del «borgo natio», al quale si deve religioso rispetto, torna spontaneo e pungente nella memoria, ad esempio nelle forti evocazioni di Foscolo, di Leopardi, di Carducci, di Pascoli, di Govoni, di Zanella. Foscolo avvertiva, con accorato dolore, che a differenza di Ulisse, l’esilio non gli avrebbe mai concesso il dono di «baciare», quando che fosse, la sua «petrosa» Zante. A lui, come al fratello Giovanni, – e lo afferma con ispirata aria profetica – il Fato prescrisse «illacrimata sepoltura». Leopardi nasce, e trascorre l’infanzia e la prima giovinezza, nella Recanati dello Sato Pontificio, in quel «natio borgo selvaggio, intra una gente/ zotica, vil» (Le ricordanze, 30-31). Carducci si esalta nel ricordo della sua Valdicastello, frazione di Pietrasanta (Lucca), nel «dolce paese» donde portò conforme «l’abito fiero e lo sdegnoso canto/e il petto ov’odio e amor mai non s’addorme» (Rime Nuove: Traversando la Maremma Toscana, 1-4), mentre Pascoli evoca, con sobrio rimpianto, la sua «Romagna solatìa, dolce paese,/cui regnarono Guidi e Malatesta,/cui tenne pure il Passator cortese,/ re della strada, re della foresta» (Myricae, Romagna, 5-8), e che gli sta nel cuore come il paradiso perduto di ogni felicità. Corrado Govoni, nel sonetto Paesi, compreso nella silloge Poesie elettriche (1911),in una intensa e lucida evocazione paesana, richiama, con una marcata crudezza realistica, lo stupore di noi bambini nell’assistere al rito della macellazione del maiale, nel cui sguardo innocente veniva esaltata una visione immersa in una dimensione inquietante di amore e morte, proiettata in una dimensione favolosa, nel contrasto tra sangue e neve: Ammazzano il maiale nella neve tra un gruppo di bambini affascinati dal sangue, che con gli occhi spalancati aspettan la crudele agonia breve.(Poesie elettriche: Paesi, 5-8).Una descrizione viva e fresca del focolare, punto di riferimento sacrale, intessuto di sensazioni pungenti di nostalgia del desiderio del ritorno, è nelle ottave di endecasillabi di Giacomo Zanella Il focolare paterno, comprese nella raccolta postuma Poesie (1909):O pace della casa! O veneranda pietra ospital del focolar paterno, come il cor, che un ricovero domanda, ritorna a voi con desiderio eterno; e le celie rammenta e la ghirlanda de’ nepoti e degli àvoli il verno; e della vampa al guizzo gli amorosi volti scoperti e di repente ascosi! Avido d’arricchir spesso lontano move l’uom dall’ostel che gli dié cuna, e varca i monti e varca l’oceàno dietro l’incerto vol della fortuna; vede genti e città: del fasto umano vede le pompe che la reggia aduna; e scender voluttà dalle canore scene pegli occhi e pegli orecchi al core.(Poesie: Il focolare paterno, 116). Altro punto fermo del racconto antropologico di Teti è quello riguardante il significato ancestrale del «pane», il suo valore sociale, fonte di vita conviviale, quindi di solidarietà. In ciascuna famiglia calabrese, meridionale in genere, a chi cadeva un pezzetto di pane veniva «invitato» a raccoglierlo, baciarlo e mangiarlo. Era un gesto di scoperta religiosità. Come finemente scrive Teti, anche gli avanzi,[...] in realtà, i resti, gli scarti, sono alimenti che hanno concorso al soddisfacimento del fabbisogno alimentare delle famiglie, ma sono stati anche una pedagogia, l’insegnamento che tutto è necessario, che tutto è cura, tutto è rispetto [...]. Il pane, un tempo metafora di un universo in cui ogni bene era necessario, è oggi ancora simbolo di una possibile rigenerazione (pp. 31 e 38). Il saggio di Teti non passa soltanto in rassegna i temi più connotativi dell’antropologia riguardanti la Calabria e le sue tradizioni, ma ribadisce, illuminandola, la persuasione di Saverio Strati del calabrese appartenente alla categoria della «gente in viaggio», alla quale, nel 1966, aveva dedicato appunto il romanzo Gente in viaggio. È la diaspora alla quale apparteniamo quanti, per motivi ineludibili, pur avendo sempre vivo nel cuore il nostro «borgo natio», lasciando che ci racconti ininterrottamente le vicende della nostra infanzia e prima adolescenza, senza tentazioni nostalgiche, né senso di colpevolezza quasi fossimo «scappati di casa», come intendono, malignamente, quanti non seppero quelle emozioni. Il senso del[...] ricordo nostalgia», nel valore più profondo del suo significato, dovrebbe essere «vissuto come una pratica etica [...]. La memoria del passato può diventare la nostra casa, ma non deve trasformarsi nella nostra prigione (pp. 135 e 125). E, se è vero, come ritiene Teti, che «ciò che fonde in un complesso corredo segnico il presente e il passato sono le rovine, le tracce di qualche cosa che è stato e che non è più» (p. 119), ecco che il miracolo della Poesia eternatrice, con la sua «armonia [...], vince di mille secoli il silenzio»1. E le memorie si perpetuano di generazione in generazione.
Questo è il terzo romanzo, dopo I silenzi abitati delle case (Napoli, Loffredo, 1995) e Come se non fosse successo niente (Napoli, Rogiosi, 2014), di Diego Nuzzo, architetto-scrittore napoletano. Appassionato di ogni genere letterario, Nuzzo si è misurato con la narrazione breve (ha curato e partecipato con un suo racconto alla raccolta Ebbrezze letterarie, Napoli, Colonnese, 2017), con la biografia (La profezia di Clementino, Milano, Rizzoli, 2015; Non volevo diventare un boss, Milano, Rizzoli, 2016), con la scrittura drammaturgica, nel contempo maturando una lunga esperienza nell’ambito dell’editoria. Nel romanzo precedente, Come se non fosse successo niente, Nuzzo ha iniziato ad interrogarsi non solo sul suo impegno di autore ma anche sul libro stesso, misterioso ed affascinante oggetto limitato fisicamente eppure sconfinato, destinato ad un interlocutore – il lettore – che ha il fondamentale compito di dargli vita. È infatti lui a chiamare il testo a una nuova interpretazione, trasformandolo in un soggetto autonomo, dinamico come le emozioni che ha suscitato. Talvolta, nel laboratorio della scrittura destinatario e autore si sovrappongono, i ruoli si confondono e i generi si prestano ad una contaminazione necessaria quanto sapiente. È in questa prospettiva che Nuzzo ha strutturato come una lunga lettera dal fronte della Grande Guerra il suo ultimo romanzo Le notti e per sempre. Dal Monte Pertica, sul Carso, il 17 novembre del 1917, prima di una pericolosa azione militare, il protagonista scrive alla amata Lenuccia pensieri ed emozioni, per testimoniare lo stato d’animo suo e di un’intera generazione. Soldato tra i tanti, affida se stesso al semplice e sacro rituale della corrispondenza: Mi guardo intorno e tutti stanno scrivendo: per fortuna non piove e quindi la notte è il momento migliore per farlo, e questa notte lo è ancor di più. Si fermano pensieri inginocchiati per terra, un asse appoggiato sulle ginocchia diventa una scrivania, una candela diventa una lampada: da ogni tascapane esce un foglio di carta, una penna o un lapis e tutti vogliono mettere nero su bianco quello che accade. Durante la notte, nella miracolosa tregua ai combattenti, si rivela finalmente il paesaggio mai osservato nella furia della battaglia, scenario di monti e fiumi inimmaginabile per i soldati meridionali, abituati solo alla azzurra distesa del mare: Per molti dei miei compagni che vengono da queste terre, è un panorama usuale ma per me ogni notte è uno stupore. [...] Queste vette le avevo studiate solamente sui libri di scuola ma non potevo immaginare, qui sul Piave, la loro magnificenza. [...] Io non avevo mai veduto le montagne, quelle vere: non parlo della collina che sta dietro casa, ma del bianco accecante della neve, delle cime che sembrano non finire mai, degli altipiani senza una casa, una stalla o una masseria fin dove l’occhio può mirare. Monti verdeggianti, maestosità degli spazi [...].In questa sospensione scrivere qualche pagina sparsa, magari custodita nel tascapane e conservata come un diario di fortuna, serve a ricordare – a se stessi e agli altri – il sacrificio della propria giovane vita per la Patria, affrontato senza timore, senza esitazione. Dal fronte, la battaglia deve essere testimoniata così, come un’impresa estrema ma necessaria, sostenuta con fiducia, coraggio, determinazione. Non può essere legittimato altro: né, del resto, potrebbe superare il vaglio della censura il racconto dissonante di una sconfinata zona d’ombra, popolata di vittime segnate dall’orrore. Tuttavia, quasi in appendice, un’altra lettera a Lenuccia – una lettera mai inviata – inverte questo paradigma narrativo, lasciando emergere, senza mistificazioni e infingimenti, la violenza della guerra con l’evidenza di una condanna contro la stessa umanità: Perché tutto, in questa assurda guerra, è fatto per farci sentire schiavi, dominati, inferiori. [...]Noi non dobbiamo pensare, non dobbiamo provare pietà, non dobbiamo sentire la compassione. Chi scrive si sente un reduce, ostinatamente impegnato in un tetro esercizio di sopravvivenza, in avamposto su un mondo perpetuamente cattivo. Nessun improvviso bagliore squarcia l’oscurità né riecheggia la speranza della “parola tremante” fratelli. Sopraffatto da un trauma che non è riuscito a curare né a sublimare, resta per sempre un soldato senza riscatto, destinato a soffrire e a infliggere dolore.
L’osservazione generalizzata che vede i lavori critici su Virginia Woolf concentrarsi prevalentemente sulla produzione romanzesca, a discapito dei saggi, comincia a sgretolarsi nel momento in cui testi come Il pensiero e la visione. Virginia Woolf saggista, riportano all’attenzione aspetti della scrittura e del pensiero di questa autrice che hanno ricevuto, da parte della critica, un’attenzione intermittente. Il testo di Angela Leonardi, che si articola in tre capitoli, si colloca perfettamente nell’intersezione tra gli studi woolfiani e gli studi sulla forma saggio che stanno prendendo sempre più piede negli ultimi anni. L’autrice, infatti, riesce in modo elegante e chiaro a riprendere le fila della complessa questione della definizione di questa forma, rintracciandone i principali nodi – due su tutti l’ibridità e la natura proteiforme – nel primo capitolo. Doverosa è la sua ricognizione etimologica del termine saggio, che a partire dal lemma latino exagium nel suo significato di “pesare”, giunge sino a Michel de Montaigne che lo usa in un senso più esteso per identificare la sua opera come un “tentativo” di soppesare e vagliare se stesso. La natura antiretorica degli Essais di Montaigne ha radici nelle letture classiche di Plutarco, Cicerone, Seneca e Platone, ed è nel dialogismo e nella natura discorsiva delle opere di quest’ultimo che Leonardi identifica l’origine di quella che definisce «una delle più vistose invarianti del genere», ossia l’uso di «toni di costruita familiarità» (p. 12). Come Montaigne dialoga con i testi della sua biblioteca, allo stesso modo Virginia Woolf fa della lettura il punto di partenza della sua professione. La seconda parte del primo capitolo mette l’enfasi sulla continuità della scrittura saggistica di Woolf che inizia nel 1904 con le prime recensioni per le riviste letterarie dell’epoca, tra cui il Times Literary Supplement e Cornhill Magazine, e si conclude con la fine della sua vita nel 1941. Il lavoro di analisi che Leonardi sviluppa nei capitoli successivi poggia sulle solide fondamenta dei commenti a Three Guineas (1938), A Room of One’s Own (1929) e How Should One Read a Book? (1926), in cui Woolf demolisce con ironia il mondo accademico e mette in discussione il canone della letteratura, ricostruendolo e fornendo una sua “metodologia”. Nel secondo capitolo, dal titolo “Avi e precursori”, viene messo in evidenza come il lavoro di Woolf su altri scrittori e scrittrici sia servito da substrato per l’elaborazione della sua particolarissima idea di lettera tura. Virginia Woolf, come ben la identifica Leonardi, è “critico letterario” e “scrittrice creativa” – e queste due figure sono da intendersi tutt’altro che separate. La necessità di usare queste due espressioni, infatti, è sintomatica dell’incontro tra la critica – il cui scopo è quello di fornire strumenti al lettore del testo in oggetto – e la scrittura letteraria. Ciò che ne risulta è un testo, dalla cui natura ibrida riverbera tutta la potenza di una visione della letteratura «dall’interno, da una prospettiva privilegiata, che [le] consente di affiancare la propria attitudine, il proprio dono congenito – la scrittura – all’esercizio di una professione» (p. 35). Ad esempio, Leonardi spiega come nel commentare il Tristram ShandyWoolf riesca a «focalizza[re] l’attenzione sui due elementi sostanziali nella  realizzazione  dell’universo  narrativo di un autore: la prospettiva da cui si osserva il mondo e le proporzioni assegnate a tutto ciò che lo costituisce (determinate dalle relazioni percettive, cognitive ed emozionali che si stabiliscono tra l’autore e gli elementi della realtà esterna» (p. 79).Partendo dagli “avi” dell’età elisabettiana, attraversando i “precursori” dell’Ottocento, Leonardi si sofferma poi, nel terzo e ultimo capitolo sul contesto storico e culturale del Novecento modernista per introdurre alcuni dei saggi che Woolf ha dedicato a romanzieri e poeti suoi contemporanei. Ne emerge un quadro chiaro di come la vita e la scrittura di Woolf siano intrise di arte figurativa che si fa metafora delle impressioni che riceve la mente e delle frammentazioni dell’età a lei contemporanea. Le analisi dei saggi scelti sembra no seguire i suggerimenti di Woolf stessa: la lettura e rilettura ravvicinata che rileva gli aspetti tematici, stilistici e compositivi. La scrittura saggistica di Woolf, che in parte eredita i modelli degli scrittori critici dell’Ottocento, si arricchisce, quindi, di metafore, descrizioni e stilemi che si direbbero più propri della scrittura di finzione, mettendo in evidenza come il “metodo” sia frutto della sensibilità e dell’intelligenza artistica. Il percorso di Woolf attraversa, riscrivendole, le tappe fondamentali della storia della letteratura inglese. Ciò dà modo a Leonardi di far dialogare il suo testo con un ricco apparato di note, attento alle questioni filologiche che riguardano le differenze tra le diverse edizioni di alcuni saggi, e ai riferimenti critici di aree geografiche diverse, compresa quella italiana, che si rivelano di estrema utilità. Pertanto, Leonardi riesce pienamente nell’intento di mostrare come i saggi di Woolf siano espressione di un «alto spessore interpretativo e cognitivo» (p. 5), a riprova della forza espressiva di una forma per definizione asistematica ed errante.