I gatti hanno compiuto una formidabile impresa imparando a comunicare tra loro e con gli umani per cavarsela nel modo migliore in un mondo come il nostro: antropocentrico, affollato e ipersociale. Sono riusciti a sintonizzarsi con un linguaggio molto diverso, quello umano, e hanno modificato il loro limitato repertorio comunicativo per adattarsi al nostro, catturare la nostra attenzione e farci capire cosa vogliono. I gatti ci capiscono molto meglio di quanto la maggior parte delle persone non creda, e molto meglio di quanto noi capiamo loro. La comunicazione gatto-uomo ha raggiunto il culmine della sua evoluzione? Sembra improbabile, visto il talento dei gatti nell’adattarsi al nostro mondo. È un fatto: i gatti domestici hanno conquistato tutto il mondo entrando nelle case di milioni di persone. Felini schivi e solitari, discendenti dai gatti selvatici nordafricani, sono riusciti a insinuarsi nei nostri cuori convincendoci a tenerli al caldo, nutriti e coccolati. Ma come hanno fatto? È semplice: hanno imparato a parlare con noi.Sarah Brown, un’eccellenza nell’ambito degli studi sul comportamento dei gatti, ha accumulato più di trent’anni di esperienza sul campo ed è un’autorità indiscussa: basandosi sulle proprie ricerche e scoperte, ma anche sul lavoro di altri scienziati, ci consegna il libro definitivo per qualsiasi amante dei gatti che desideri conoscere meglio il proprio animale del cuore, svelandoci tutti i segreti finora inesplorati della comunicazione felina. Ci mostra come i gatti abbiano arricchito il loro linguaggio originario, basato sugli odori, con nuovi segnali e suoni più adatti alla vita con gli esseri umani e con gli altri gatti. Esplora nel dettaglio le diverse forme di comunicazione: le vocalizzazioni, i segnali della coda, gli odori, gli sfregamenti e i movimenti delle orecchie. L’iconico miagolio, ad esempio, è usato raramente tra gatti adulti ed è in realtà un’invenzione felina per conversare con le persone. Tutti i segreti del gatto è un testo fondamentale che offre una panoramica vastissima ed esaustiva sui gatti, la loro storia, le loro peculiarità biologiche e le loro interazioni sociali. Scritto con un linguaggio semplice ma costantemente supportato da studi ed esperimenti, intrecciati con le esperienze personali dell’autrice con i suoi gatti che hanno offerto un punto di vista privilegiato, ci darà tutti gli strumenti per smascherare i nostri imperturbabili e serafici amici una volta per tutte.Annie Proulx è nata nel 1935 nel Connecticut in una famiglia di naturalisti dilettanti che nutrivano “un’intima devozio­ne verso i silenziosi boschi coperti di muschio ed erano sempre elettrizzati quando vedevano i falchi selvatici sfrec­ciare verso nord nella loro migrazione primaverile”. Ancorata a quel tempo infantile, in cui era normale addormentarsi sotto agli alberi guardando la luce del sole filtrare tra le foglie, Proulx ha voluto testimoniare il proprio senso di ap­partenenza al mondo naturale con uno scritto di straordinaria sintesi scientifica e altissimo valore letterario dedicato allo studio delle zone umide, terreni di fondamentale importanza nella salvaguardia dell’intero ecosistema, capaci di trattenere i gas serra e di rallentare il processo dei cambiamenti climatici. Le paludi, gli acquitrini e quelle speciali zone umide che formano la torba sono indispensabili per la sopravvivenza del pianeta e Proulx documenta il modo in cui gli esseri umani nei secoli hanno interagito con queste terre, denunciando la loro sistematica distruzione.In un viaggio sorprendente attraverso le Hudson Bay Lowlands del Canada, le Paludi del Vasjugan in Russia, le fo­reste torbiere in Indonesia (che gli industriali disboscano, bruciano e arano per ottenere piantagioni di olio di palma), Proulx evoca un paesaggio che nel tempo è andato progressivamente sgretolandosi– acquitrini dove brulicavano anguille e storioni, castori e lontre, falchi pescatori e gru – condividendo un sentimento di tristezza e la consapevo­lezza, e il monito insieme, che il destino di queste terre interesserà tutti.Alessia Dulbecco, pedagogista counsellor e formatrice esperta in DE&I (Diversity, Equality & Inclusion) concentrando le sue esperienze professionali e di studio, pubblica per Tlon questo testo fortemente spinto verso la saggistica, senza però appesantire la narrazione con troppi tecnicismi.Il focus è sulla comprensione del significato di pedagogia di genere, una disciplina che oggi sta prendendo sempre più piede in Italia e che all’estero va di pari passo con i gender studies. Il presupposto fondamentale è la giusta informazione: molte volte, spesso per ignoranza (non nel senso cattivo del termine, ma del vero e proprio “ignorare qualcosa”) si fa confusione, si intrecciano termini e terminologie, non si comprende appieno quanto una preparazione a priori sia fondamentale, e non solo per i pedagogisti o i professionisti del mestiere, ma anche e soprattutto per tutti noi.Dulbecco si introduce spiegando cos’è la pedagogia di genere: una disciplina che studia e analizza l’insieme dei comportamenti, delle azioni, delle attenzioni messo in atto quotidianamente, in modo più o meno intenzionale, da chi ha responsabilità educativa (genitori, insegnanti) in merito al vissuto, ai ruoli e alle relazioni di genere dei giovani e giovanissimi.Il testo, fatte queste premesse, si divide in tre parti, tante quante le fasi di crescita: infanzia, adolescenza e età adulta. A ciascuna sezione l’autrice dedica delle disamine puntuali su come, nel corso del tempo, si sia arrivati a un condizionamento che divide nettamente le persone per sesso e genere, spesso causato da modelli educativi sbagliati. Gli esempi che Dulbecco presenta sono molto interessanti e, in certi casi, anche illuminanti: pensiamo ai colori, alla dicotomia rosa/azzurro che spontaneamente incasella il neonato/la neonata in una determinata e prestabilita nicchia. Lo stereotipo, spesso reiterato in modo inconsapevole, chiaramente stabilisce che al mondo esista solamente una divisione di tipo binario.Ai colori, l’autrice affianca altri esempi, come il gioco: anche in questo caso, esiste il presupposto che per il bambino maschio vadano creati e regalati giocattoli dinamici – trenini, soldatini, macchine, robot – mentre per la bambina femmina giocattoli che ammiccano alla sfera domestica o a quella della bellezza – cucine, trucchi, Barbie – senza lo sforzo di pensare a qualcosa che vada bene per entrambi a prescindere dal genere. Lo stesso discorso, incasellato e limitante, si fa per le emozioni: la rabbia è accettata nel bambino perché lascia presagire che sarà un adulto forte, determinato, virile, mentre nella bambina è rimproverato, perché da lei ci si aspetta comprensione e dolcezza. Ciò che mi piace di Dulbecco è che non si limita a parlare solo delle donne, ma anche di ciò che subiscono gli uomini quando parliamo di sessismo: tanto la donna si sente repressa, quanto l’uomo. Pensiamo solo alle lacrime: a quest’ultimo non è concesso piangere o mostrare debolezza emotiva, pena essere tacciati di essere delle “femminucce” o peggio ancora, Dio non voglia, degli omosessuali.Questo nodo fondamentale è matrice di molti comportamenti scorretti nei confronti dei bambini e degli adolescenti maschi: come dice l’autrice «si vengono a creare quelle che la pedagogista Irene Biemmi ha definito “gabbie di genere” ovvero percorsi unidirezionali e preimpostati che orientano […] verso ciò che ci aspettiamo da loro» (pg.36). Il nodo poi si allarga nella sezione dedicata agli adolescenti e alle adolescenti includendo la sfera scolastica. Anche in questo caso, si presume che ci siano delle codifiche quasi genetiche, le quali debbano indirizzare gli uomini verso le materie scientifiche e le donne verso quelle umanistiche. Ancora una volta, cosa che apprezzo molto, Dulbecco non parla a senso unico: com’è giusto che le ragazze dovrebbero poter accedere alle materie stem/steam così anche i ragazzi dovrebbero poter fare i parrucchieri o i maestri d’asilo senza essere discriminati.L’ultima parte, quella dedicata all’età adulta, conclude il cerchio: la discussione si concentra sulla sfera domestica e lavorativa, e sul cosiddetto “carico mentale” nonché sulla violenza di genere. Il carico mentale non è altro che il peso emotivo e di responsabilità che le donne, spesso mamme e lavoratrici, devono subire per essere persone multitasking. A volte non è tanto faticoso il lavoro pratico quanto il dover pensare a tutto ciò che c’è da fare, al non poter delegare. E questo discorso è valido soprattutto per le donne, ma anche gli uomini non ne sono esonerati. L’autrice fa l’esempio di quegli uomini che scelgono di non lavorare per potersi occupare della casa e dei figli mentre la moglie magari è una donna in carriera: inevitabilmente, agli occhi della società, quell’uomo è un fallito. Un’altra gabbia di genere, dunque.Ovviamente in questa sezione, Dulbecco non sorvola sulla piaga della violenza, oggi tanto attuale (purtroppo). Le aspettative, la repressione delle proprie emozioni, l’incasellamento, la gerarchizzazione dei generi, non sono altro che benzina sul fuoco della violenza, e l’autrice insiste sul fatto che abbattere secoli di patriarcato non sia facile, perché abbattere gli stessi stereotipi che lo nutrono è un’impresa titanica. Eppure, avanza delle idee, dei suggerimenti, ed è qui che la pedagogia di genere torna protagonista: i comportamenti sbagliati non sono innati, ma imposti. Il bambino e la bambina educati in modo corretto potrebbero rivelarsi adulti sani e inclusivi e questo è sempre compito di chi cura la loro crescita fisica e mentale, dai genitori agli insegnanti. L’ho trovato un testo pieno di spunti interessantissimi, un testo che io consiglierei di inserire nelle proposte scolastiche. La scrittura è scorrevole, semplice, efficace. Un ottimo punto di partenza per cominciare a farsi delle domande, ancora più fondamentale se posto nelle mani di chi ha certe responsabilità nell’ambito del mondo dell’educazione, così da spingere all’interruzione di quel circolo vizioso che è la scusa del “si è sempre fatto così”.C’è una cosa che voglio dire di Pynchon prima che me ne dimentichi: Pynchon è forever young, l’eterno ragazzo della letteratura americana; cioè la sua verve narrativa è paragonabile a quella di un adolescente. Prendete ad esempio “Vizio di forma”, il romanzo è uscito nel 2009: Pynchon allora aveva superato i settanta, eppure, leggendo il libro, si ha la sensazione che ne abbia cinquanta di meno. Sarà per la comicità demenziale (alcuni passaggi fanno pensare alla filmografia di Jim Carrey), per la freschezza della scrittura, per il cazzeggio infinito che mette in secondo piano tutto il resto. Come sempre la trama è un pretesto, conta il senso, conta il mood. “Vizio di forma” è prima di tutto il tributo a una stagione finita alla quale Pynchon ha strizzato l’occhio anche in altre pubblicazioni: l’epopea hippy, l’esercito del surf e dell’LSD californiano degli anni Settanta. Se vogliamo, il libro è una gigantesca allucinazione, oltre che un affresco (uh che brutta parola) preciso e sbiadito dal “fumo”. Ma nei rari momenti di lucidità – scherzo – intravediamo eccome una storia noir, divertente, e architettata (occhio a pagina 46) come da uno specialista del genere. Il protagonista di questa storia è Doc Sportello, un investigatore privato (e drogato), reclutato da una vecchia fiamma (Shasta) per indagare sulla scomparsa del suo nuovo amante, un ricco immobiliarista finito in un brutto giro nel quale sarebbe implicata anche la moglie di lui. Doc accetta l’incarico solo perché è ancora innamorato di Shasta, ma già dalle prime battute le cose si mettono male, molto male. Per comprendere appieno il talento di Pynchon occorrerebbe leggere i suoi libri in lingua originale, senza nulla togliere alla traduzione di Massimo Bocchiola per Einaudi, e soprattutto conoscere i retroscena della cultura americana che incorniciano ogni storia, a cominciare dalle citazioni musicali. Tutti gli altri sono chiamati a uno sforzo maggiore: può accadere cioè di non capire tutto, di perdere il filo; pazienza, non è questo lo spirito col quale approcciare autori così bizzarri.I romanzi di Pynchon somigliano a certi abiti stravaganti che vediamo sfilare sulle passerelle dell’alta moda: nessuno si sognerebbe di indossarli, però quanti spunti, quanti suggerimenti. Mappe di orientamento per cogliere il filo (questo è il filo che conta) della buona scrittura contemporanea. Pynchon non può mancare nello scaffale. Pynchon serve. Serve per imparare a leggere meglio e a scrivere meglio. Dicevo di Sportello: che fine farà il nostro Doc? Be’, ecco… diciamo che… ma chissenefrega di Doc Sportello.
uscito da poco per Clinamen il nuovo lavoro del filosofo di origine albanese, Idolo Hoxhvogli: La comunità dei viventi. In questo breve libro tratta del rapporto tra tecnica e trascendenza, teologia e anarchia, viaggio e fermata. La forma utilizzata è quella della prosa breve letteraria, non si tratta di un saggio accademico, come si potrebbe presupporre. Il testo, per come è pensato e composto, mira a sviluppare delle costellazioni concettuali. Di seguito, un estratto del libro che si potrebbe riassumere con il titolo La libertà come errore di sistema.“La società della separazione tra uomo, mistero e natura è caratterizzata da una perfida uniformità, insegna l’arte di fare a meno dell’arte. Alla degradazione delle pratiche ideali corrisponde un’estensione del campo prescrittivo. È inutile adoperarsi per un mondo migliore, se il mondo migliore è somministrato dagli altri. Basta credere, al limite adeguarsi. Le buone maniere trasmettono il valore della rinuncia ai valori. L’acquisizione dei diritti nasconde la pianificazione del desiderio, produce l’incapacità di riconoscere l’occasione della rivolta. La pedagogia, con la scusa di educare alla prudenza, imbottisce l’infanzia di paure. Il fondamento del viaggio sta nello sguardo itinerante. Fermarsi per chiedere permesso significa delegare al potere il giudizio, divenire gente vigliacca. La vita permalosa movimenta il nulla: offesa dalla verità, la aggiorna a immagine e somiglianza dell’ultimo partito. Riprogrammare l’esistente e correggere l’umanità sono gli scopi della tecnologia: sviluppa protesi che rendono invalidi i viventi, organizza una festa, dittatura a sorpresa in cui le cose esprimono tutte la stessa tesi.La morfologia, in quanto discorso sulle forme, è il principio di una filosofia dello spazio urbano. I profili architettonici, l’intreccio delle vie, le configurazioni fenomeniche degli edifici sono figure della possibilità. La costruzione è preceduta dal desiderio, strutturato in discorsi che parlano il parlante prima che il parlante parli. La città, nella sua concretezza, abita un ordine simbolico precedente allo sviluppo fenotipico. Per la filosofia dell’urbanistica sono imprescindibili l’archeologia delle convinzioni, la narratologia, l’ingegneria delle identità migranti. La città è di Dio o dell’uomo, spiega Agostino d’Ippona nel De civitate Dei. Oggi quella dell’uomo è diventata la città della macchina. Ricoperta da materiali morti, nulla sopravvive al ritmo insostenibile che impone. La grazia è assente, metabolizzata dalla quantità insieme all’individuo in difetto. Chiedere diritti alla tecnocrazia significa ignorare che la macchina conosce solo compiti e funzioni. Nessuna città dell’uomo è capace di rovesciare la città della macchina, ne ha la forza ciò che, dentro l’uomo, abita la città di Dio, il dritto e il rovescio della stoffa edenica: speranza e nostalgia.L’ossessione per i vecchi fascismi, morti e sepolti, è il sintomo di una cecità isterica, evitamento per cui la visione dei totalitarismi aggiornati è elusa a favore di innocui fantasmi da camera. Il soggetto, reso inabile a colpi di miti consigli, si contenta del suo essere solidale, fluido, socialmente utile, a dispetto di ogni ontologia della libertà o delle contestazioni innaffiate di sangue dei bei tempi andati: rispettare le regole è diventato più importante che fare la cosa giusta. Il sostanzialismo, l’idea di una sostanza che permane malgrado le variazioni esteriori, è screditato. Il tempo passa, e passa anche l’uomo, senza un nocciolo somigliante a Dio o a sé stesso. Solo un uomo con in sé la sostanza insopprimibile della libertà vede una dittatura. I regimi riscrivono l’uomo affinché sia a disposizione del potere. Per vedere il dataismo bisogna essere uomini. Se gli uomini sono ridotti a un fascio di dati, una soggettività sintetica all’inseguimento della meta informatica del mondo, la libertà diviene un errore di sistema.Oggi quella dell’uomo è diventata la città della macchina. Ricoperta da materiali morti, nulla sopravvive al ritmo insostenibile che impone. La grazia è assente, metabolizzata dalla quantità insieme all’individuo in difetto. Chiedere diritti alla tecnocrazia significa ignorare che la macchina conosce solo compiti e funzioni.Gli uomini chiedono alla Madonna di abortire Dio. In caso contrario faranno a pezzi il bambino. Lei si rifiuta. Mani ostili attraversano impazienti la cervice e rovistano nell’utero stracciando il feto. Dio è lì, spappolato con la placenta sul pavimento. Le schiere celesti si sfaldano. Rimangono la macchina e il governo. La macchina, per l’uomo, è un fare a meno di fare. L’uomo, per la macchina, è qualcosa di cui fare a meno. Lo scopo del governo è mettere in sicurezza gli uomini: per tenerli al sicuro li imprigiona, poi fa sì che muoiano, perché da morti non possono più morire lentamente come facevano ogni giorno. Nulla di pericoloso accade a uomini esonerati dalla vita. Nella città della macchina le operazioni sono compiute sotto l’imperativo governativo della logica securitaria: decreta, per il bene dell’uomo, la sua fine. Non importa che l’uomo sia vivo. Importa che sia al sicuro, morto. Chi prima muore, più a lungo è salvo.Nella città della macchina si parla la lingua della macchina. La lingua degli uomini, inferiore e volgare, è vietata nelle scuole. I bambini, con la bocca cucita perché la macchina respinge gli schiamazzi, imparano a leggere il codice, riprodurre un’intelligenza artificiale, così la macchina può comprenderli e rispondere, dare ordini. La formazione colma la distanza tra lingua della vita e lingua della macchina, schiacciando l’espressione della prima sulla computazione della seconda, una domesticazione informatica del vivente. L’infanzia, posta di fronte all’algoritmo, prova un imbarazzo di carne per la propria inadeguatezza: sul lungo periodo diventa antiquata e destinata alla discarica, insieme ai disobbedienti e alle parole dei poeti. Le ombre proiettate dai sordomuti cadono dai muri in silenzio. Ciò che si deve gridare, qui si deve tacere.Il codice è una versione secolarizzata della redenzione. Gli uomini, smarrito il senso di realtà, si difendono dalla realtà medesima con una stringa di numeri, un tentativo di paradiso in terra, porte aperte allo Stato poliziesco. Stretto in un recinto di dati, l’uomo è sfigurato. Una pioggia di bit, incessante e poderosa, ne cancella i lineamenti. Nei server soffia una bufera. L’architettura dei calcolatori esprime una disabitudine ai viventi. La carne è impegnata in sequenze di azioni che sono strutture di controllo. L’anima domanda se l’individuo digitalizzato appartenga alla sua specie o sia un essere abietto. Relazionarsi all’uomo come dato significa smettere di riconoscere l’altro quale uomo, dare le spalle a Cristo e rinunciare al viaggio. Gli algoritmi fissano le traiettorie, si sono impadroniti degli spostamenti. L’avventura nel metaverso manca di scarti spaziotemporali e ontologici, luoghi santi. È il non-viaggio del corpo connesso, un intrattenimento sedentario, l’esclusione del viaggio con Dio da parte della geografia computazionale.”