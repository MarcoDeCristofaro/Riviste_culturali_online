Un ragazzino obeso e un po’ imbranato (Bai), una sorella maggiore sveglia e studiosa (Lan), una madre vedova e annichilita (Su Qin). Un giovane operaio in una vetreria (Chenggong), una ragazzina premurosa ma poco perspicace (Zhenzhen) e il loro padre, vedovo e alcolizzato (Bogang, o “zio” Ding). Questi sono i personaggi di Cena per sei di Lu Min (tradotto da Natalia F. Riva, sotto la cura di Silvia Pozzi), tra le ultime uscite di Orientalia, casa editrice romana specializzata nelle letterature dell’Estremo Oriente.Come si intuisce dal titolo, il testo prende avvio dal pasto allestito da Bogang per annunciare ai figli suoi e di Su Qin la loro relazione. Cena che viene minuziosamente descritta da Bai, insaziabile nell’assaporare una dopo l’altra le innumerevoli pietanze presenti. Bai è il primo personaggio presentato dall’autrice, ed è il classico ragazzo sovrappeso, verso cui ci si trova a provare un mix di compassione e fastidio. La sua intera esistenza è condizionata da quel corpo fuori misura, che lo relega di fatto a essere uno spettatore e un narratore di vicende e relazioni altrui, mai un attore in prima persona. Come per lui, attorno a ciascun personaggio seduto a tavola si snoda una storia; i racconti dei sei protagonisti si intersecano e danno vita a una rappresentazione simultaneamente individuale e corale.Se infatti dalle loro esperienze emerge una profonda solitudine, se non un senso esplicito di abbandono, è anche vero che esse affondano le radici in un terreno comune: quello della Cina industriale, di un’anonima città di provincia (l’autrice proviene da Nanjing), fatta di cementificazione serrata e capannoni polverosi. Una realtà che attanaglia i propri abitanti, li opprime e nel contempo li stimola a cercare fortuna altrove. È il caso di Lan, che incarna le aspirazioni dei giovani cinesi che si buttano a capofitto nello studio, convinti che lo sforzo intellettuale possa emanciparli e portarli altrove, in città più salubri e floride, alla ricerca di un miglioramento delle proprie condizioni sociali.Al contrario per altri la zona industriale è una gabbia che si impone con terribile ineluttabilità. È questo che succede al talentuoso e perspicace Chenggong; il suo nome in cinese significa “successo”, ma le sue doti e la sua intelligenza non bastano a tirarlo fuori dal suo paese natale. Con grande delusione del padre, Chenggong si rassegna alla vita da operaio. In un’anti-parabola in cui non esiste scampo dalle proprie origini, la vetreria in cui lavora diviene il perimetro della sua vita.Forse era colpa di suo padre e del nome sbagliato che gli aveva dato: Chenggong, ‘successo’. “Chenggong, Chenggong, Chenggong”, glielo sussurravano o urlavano in faccia, costantemente, facendogli venire il voltastomaco. Qualcuno sarà pur destinato a fallire nella vita, no? Perché non lui?.La narrazione di Lu Min si sofferma di volta in volta su un personaggio diverso, per illuminarne gli aspetti positivi e negativi e raccontarne l’evoluzione e la complessità. Così facendo, suscita in chi legge un senso di repulsione ed empatia, a metà tra il disprezzo e la pietà. Nella zona industriale non ci sono eroi, non c’è nessuno che possa farcela davvero. Le buone intenzioni, la volontà di migliorare la propria condizione, lo slancio verso una vita più agiata e confortevole restano chimere; la realtà è fatta di corpi brutti, speranze disattese e tentativi vani. È così che a Bogang, dopo aver tentato tutto per aiutare il figlio Chenggong senza riuscirci, non resta che abbandonarsi sempre più ai caldi e accoglienti fumi dell’alcol.Partendo dall’affaire tra i due vedovi Su Qin e Ding Bogang e le relazioni tra i loro quattro figli adolescenti, Lu Min elabora una rappresentazione mordace e disillusa della realtà moderna cinese. Le vicende individuali e familiari narrate dall’autrice popolano il libro di colpi di scena; le vite dei sei protagonisti continuano a intrecciarsi e separarsi in modi imprevedibili, seguendo sviluppi che somigliano molto alla vita reale. Come la vita reale, toccano tematiche universali: violenza, amore, gelosia, sesso, identità di genere, dipendenza, delusione, gravidanza, tradimento, rabbia, vergogna, invidia, incomunicabilità, segreti, disperazione… e altre numerose declinazioni dell’animo umano che danno a questo romanzo un taglio da saga familiare quasi “alla russa”, con un nucleo fortemente cinese fatto di un umorismo tagliente e di una narrazione cruda, talvolta ruvida e pungente.Volendo dare un giudizio forse sommario, forse avventato, forse banale… Cena per sei è un libro molto bello, una delle pubblicazioni dal cinese più interessanti degli ultimi anni. La voce autoriale di Lu Min si distingue per incisività narrativa e per profondità di analisi. La sua prosa scandaglia vicende personali estremamente drammatiche con grande eleganza. Ed è anche una bella occasione per iniziare a leggere qualcosa di diverso dai soliti grandi nomi della letteratura cinese contemporanea… A onor del vero, Lu Min (nata nel 1973) ha numerose pubblicazioni all’attivo ed è una scrittrice piuttosto nota in patria, dove ha anche vinto alcuni importanti riconoscimenti letterari.Non ce ne vogliano i mostri sacri della narrativa del Dragone, ma questo romanzo di Lu Min ci è piaciuto davvero tanto.Le visite in città avevano alimentato il risentimento che Lan provava per le proprie origini: un odio così viscerale da farle digrignare i denti. La zona industriale, il fratellino obeso, la mamma con la sua tresca, il patrigno con la rosacea, il fratellastro e la sorellastra, tutte quelle conversazioni scialbe… Che diavolo! Le sembrava di essere avvolta nel filo spinato, doveva ribellarsi, si sentiva sul piede di guerra. Se solo fosse riuscita a perforare la bolla di disperazione in cui si trovava!“Ogni opzione è messa da parte” recita questa poesia di Anastasija Afanas’jeva riferendosi al conflitto del 2014 nel Donbas e, mutatis mutandis, queste parole risultano altrettanto vere per descrivere la situazione attuale dopo il 24 febbraio 2022. A mettere da parte la “poesia” da ormai quasi due anni è anche Andrei Kurkov, uno dei più celebri scrittori ucraini contemporanei.Di Kurkov avevamo scritto tempo fa, raccontando le vicende del surreale e sgangherato duo composto da Viktor e dal pinguino Miša in Picnic sul ghiaccio. Questa volta, le loro buffe vicende vengono accantonate per far entrare la Storia dalla porta principale con Diario di un’invasione, pubblicato da Keller Editore con la traduzione di Elisabetta Venturini.Il testo è una cronaca che va dal dicembre 2021 al luglio 2022: dal discorso di fine anno di Zelensky, anticipazione dei venti di guerra che spazzeranno di lì a poco la speranza di evitare il conflitto, all’estate dell’anno successivo quando la polvere e il sudore si mescolano sui corpi dei soldati. Il diario lascia spazio ad appunti personali in cui la vicenda privata di Kurkov e della sua famiglia si intreccia con quella di amici, vicini di casa e sconosciuti sullo sfondo di una nazione in allarme. La storia dell’Ucraina e le radici del conflitto affiorano dalle pagine.Non è solo uno sguardo “ucraino” ma uno sguardo “ucraino russofono”. Kurkov, infatti, è nato a Leningrado ma si è trasferito con la famiglia a Kyiv quando aveva solo due anni. È dunque cresciuto con la lingua russa. Ed è proprio il rapporto fra lingua e identità che viene indagato, quel rapporto che dal fatidico giorno del 2022 è diventato un travagliato mare in tempesta. La lingua russa – la “sua” lingua russa (e di riflesso la sua identità) si è ora trasformata in “altro”.Durante il secondo conflitto mondiale il nonno di Kurkov, così come molti altri, è stato ucciso dai tedeschi nella periferia di Kharkiv, nello stesso luogo dove ora i soldati russi stanno uccidendo i cittadini ucraini. Lo scrittore sostiene infatti che non può non sentirsi in colpa e provare una lacerante vergogna nei confronti della sua lingua natia, quella stessa lingua che la Russia sostiene di dover difendere da quelli che vengono chiamati i “nazionalisti ucraini”. Nonostante questo ribaltamento del punto di vista che stravolge completamente la vita di Kurkov e ne fa mettere in discussione la sua più intima individualità, l’odio nei confronti dell’invasore non coincide – come in alcuni casi è accaduto in Italia (ricordiamo il boicottaggio a Paolo Nori e al suo ciclo di lezioni su Dostoevskij presso l’Università Bicocca) – con un rifiuto della letteratura russa, tutt’altro. Kurkov ci dice infatti che non ha mai smesso di leggere i grandi nomi russi e che i vari Mandel’štam, Platonov, Pil’njak, Gumilëv (osteggiati dall’autorità e finiti, alcuni di loro, addirittura nei gulag) continuano a essere un punto di riferimento per lui. Mentre non è cambiato l’atteggiamento nei confronti degli altri scrittori, il suo ruolo ha subito una forte trasformazione. Dal febbraio 2022, infatti, Kurkov non ha più scritto niente che non fossero articoli o testimonianze (come questo diario) ritrovandosi così da scrittore di romanzi (che hanno in ogni caso come sfondo la Storia e una critica al mondo sovietico e post-sovietico) a portavoce del suo popolo tramite interviste a volte estenuanti con interlocutori non disposti ad ascoltare il grido di una nazione.Il diario è anche una testimonianza di come la solidarietà non si fermi, neanche in tempi bui come questi. Molti continuano ad acquistare beni che non servono: ne sono un esempio i biglietti d’ingresso per visitare lo zoo a Mykolaiv, bombardato dai russi. Lo zoo è ormai inagibile al pubblico ma gli animali hanno ancora bisogno di essere sfamati. La sopravvivenza degli ospiti dello zoo è perciò resa possibile proprio grazie al sostegno della popolazione, quella stessa popolazione costretta a continui spostamenti per sfuggire al potere distruttore delle bombe, obbligata a confrontarsi con l’angoscia di non sapere se una volta tornata la sua casa sarà ancora in piedi e forzata a salutare le persone non sapendo se riuscirà a vederle di nuovo.Le ultime pagine si chiudono con uno sguardo sul futuro: Kurkov sta già scrivendo un nuovo diario sull’aggressione russa. Se il conflitto dovesse risolversi, Kurkov riprenderà il manoscritto del romanzo su cui stava lavorando prima che la sua vita e quella dei suoi concittadini fosse straziata quel terribile 24 febbraio 2022.Queste brevi ma intense pagine diventeranno forse un archivio di una memoria personale che si fa archivio di una memoria collettiva per ricordare da che parte è andata la Storia in vista, così si augura Kurkov, di una nuova Norimberga in cui processare chi si è fatto autore di questo massacro.La giornata di uno scrutatore è un romanzo che si colloca in un momento particolare della produzione calviniana, ovvero fra due libri non nuovi: I nostri antenati (1960) e la seconda edizione del Sentiero dei nidi di ragno (1964), che si apre con una prefazione fondamentale. Siamo nel cosiddetto ‘periodo di silenzio’ in cui Calvino, combattuto fra idee diverse di letteratura, ripensa alla prima fase della sua carriera letteraria e ne tira le fila, a volte con un filologico raccoglimento (la trilogia composta da Il cavaliere inesistente, Il visconte dimezzato e Il barone rampante), altre con un ripensamento dei propri testi e un tentativo di attualizzarli.Notiamo che La giornata di uno scrutatore è posto nel mezzo fra un libro di materia fantastica e uno resistenziale, uno che rifiuta il realismo e un altro che invece si fa archetipo e per lungo tempo rappresentante della corrente letteraria predominante negli anni Quaranta. Manca, in entrambe, il saggismo: Calvino narratore si limita, nell’opera che ha come protagonista Pin, a qualche passaggio più didascalico e riflessivo, ma sono pagine dove cerca di trascendere la letteratura per fare politica, mediare fra il Partito Comunista e il pubblico di lettori, non senza riserve.Ai lettori più attenti non sfugge che Calvino, seppur a parole negli anni avesse condotto una strenua difesa del neorealismo, sia un narratore che non aderisce totalmente ai suoi codici. Calvino sente, soprattutto nella prima fase, il dovere di scrivere un romanzo di impostazione realista, è consapevole di avere il passo del narratore breve e un’enorme componente immaginativa. Ciò che cerca di fare è dare prova del proprio impegno politico attraverso il codice realista, pur non riuscendo mai a piegare la propria volontà di scrittore alla chiarezza, all’oggettività, alla trasparenza.Negli anni Cinquanta poi il disagio dell’impegno diviene sempre più lucido e doloroso e la vena fantastica comincia a rinvigorirsi: l’eteronomia letteraria sta svanendo, il Partito Comunista ha deluso le aspettative, la stessa URSS si sta incancrenendo in un grigio organismo burocratico e Calvino combatte il sé stesso del passato, cominciando a immaginare una letteratura nutrita di sé e senza soggetto umano, come sarà dalle Cosmicomiche (1965) in poi.La giornata di uno scrutatore è un romanzo atipico. Al centro abbiamo la vicenda di Amerigo Ormea, intellettuale militante del PCI, che in occasione delle elezioni del 1963 si trova a fare da scrutatore nel seggio del Cottolengo, istituto religioso dove venivano ricoverate persone con disabilità di vario tipo. Calvino assume il punto di vista del suo protagonista, un intellettuale razionalista che guarda con sgomento a quelli che considera come dei prodotti deformati. Il discorso principale è pronunciato dalla voce del narratore, mentre gli incisi, ben presenti nella narrazione, contengono il punto di vista del protagonista. La giornata di uno scrutatore è un racconto polifonico, dove abbiamo quindi due voci abbastanza solidali fra loro, in apparente contraddizione con la nozione scolastica secondo cui Calvino sarebbe lo scrittore della chiarezza. La testualità di questo romanzo appare spesso intrecciata a più voci, il personaggio di Amerigo è guardato dall’interno e dall’esterno e le parentesi sono uno stratagemma grafico per permetterci di sfiorare la mente finzionale di Amerigo.La lezione di Gadda, del carciofo come stratificazione della pagina e della realtà, comincia a essere presente, l’autore supera la diffidenza nei confronti dell’ingegnere della parola e ne riprende, a modo suo, la tendenza a stratificare la sintassi e a sfogliarla cercandone un cuore (ricordiamoci de Il mare dell’oggettività, 1959, dove mostra una posizione molto tormentata, delineata con il senso di perdita e sfiducia crescente, rispetto alla postura dell’intellettuale che crede nella possibilità di poter reindirizzare lo sviluppo delle cose). Calvino attraversa una fase in cui guarda alla letteratura basata sulla storia e a quella che la evita come posizioni in fondo simili, che condividono una presa di posizione nei confronti della realtà; questo gli consente di sposare entrambe le angolazioni, slittando gradualmente da una letteratura politica a una concezione post-moderna.Nello sprofondare nel Cottolengo, specialmente durante le elezioni del ’63, con tutto ciò che comportano per l’influenza della Democrazia Cristiana, l’autore non esita a rappresentare ciò che vede come mostruoso, perché tutto è laterale rispetto alla Storia e quindi inquietante, autonomo. Storia e natura sono in conflitto ma l’intellettuale coraggiosamente guarda l’ignoto negli occhi e cerca di rapportare questa alterità agli schemi che conosce: si cerca l’umano nella sospensione della storia.Questo testo condurrà poi Calvino ad essere autore post-moderno. Il secondo capitolo, per esempio, ha un attacco saggistico molto interessante:L’istituto s’estendeva tra quartieri popolosi e poveri, per la superficie d’un intero quartiere, comprendendo un insieme d’asili e ospedali e ospizi e scuole e conventi, quasi una città nella città, cinta da mura e soggetta ad altre regole. I contorni ne erano irregolari, come un corpo ingrossato via via attraverso nuovi lasciti e costruzioni e iniziative: oltre le mura spuntavano tetti d’edifici e pinnacoli di chiese e chiome d’alberi e fumaioli; dove la pubblica via separava un corpo di costruzione dall’altro li collegavano gallerie sopraelevate, come in certi stabilimenti industriali, cresciuti seguendo intenti di praticità e non di bellezza, e anch’essi come questi, recinti da muri nudi e cancelli.Si evince da questo estratto che il narratore fa fatica a ‘definire’. È una descrizione di accumulo senza possibilità di sintesi, che non consente di capire cosa sia il Cottolengo. Si giustappongono elementi che vengono a formare una “città dell’imperfezione” e l’effetto è straniante e confondente, dal momento che permane una mescolanza di voci e sintassi.Vediamo adesso l’incontro con la diversità: Amerigo, nel corso della narrazione, è sempre circondato da persone disabili. Questo gli provoca un flusso continuo di riflessioni, sia politiche che esistenziali. Sempre nel capitolo II, per esempio, si legge:E ci fu una pausa nel flusso dei votanti, e si sentì un passo, come un arrancare, anzi un battere d’assi, e tutti quelli del seggio guardarono alla porta. Sulla porta apparve una donnetta, bassa bassa, seduta su uno sgabello; ossia non propriamente seduta, perché non posava le gambe per terra, né le penzolava, né le teneva ripiegate. Non c’erano, le gambe. Questo sgabello, basso, quadrato, un panchetto, era coperto dalla gonna, e sotto – sotto alla vita, alle anche della donna – non pareva che ci fosse più niente: spuntavano solo le gambe del panchetto, due assi verticali, come le zampe d’un uccello. – Avanti! – disse il presidente del seggio e la donnetta cominciò ad avanzare, ossia spingeva avanti una spalla e un’anca e il panchetto si spostava di sbieco da quella parte, e poi spingeva l’altra spalla e l’altra anca, e il panchetto descriveva un altro quarto di giro di compasso, e così saldata al suo panchetto arrancava per la lunga sala verso il tavolo, protendendo il certificato elettorale.Quello che Amerigo vede non è niente di eccezionale: una donna priva di arti è descritta in maniera deformante, il vezzeggiativo «donnetta» la connota come un qualcosa di diminuito rispetto a ciò che dovrebbe essere, e anche la similitudine con le zampe di un uccello la avvicina a una condizione di ferinità e/o di oggetto. Amerigo non prova empatia nei confronti di colei che vede e assume lo sguardo dello scrutatore che sa che il Cottolengo è un istituto religioso che si occupa dei disabili (anche e soprattutto con menomazioni psichiche) e che in quel giorno la Democrazia Cristiana tenterà in ogni modo di far passare la cosiddetta “legge truffa”.Gli abitanti del Cottolengo votano e l’intellettuale si chiede non solo se siano in condizione di farlo, ma se e quanto l’egualitarismo e il suffragio universale siano giusti in una condizione a-storica come quella in cui si sente immerso.La Chiesa, in virtù della necessità politica, converte la nozione di uomo calato nella storia in quella di carne e, così facendo, dà la possibilità di voto anche a coloro che, forse, non hanno il libero arbitrio: Amerigo, come Calvino, è confuso, spaesato, gli incisi e le parentesi rappresentano la proliferazione di voci interne ed esterne alla mente finzionale di Amerigo.Un problema netto del libro emerge nel capitolo IX:L’attenzione dello scrutatore ai possibili brogli finiva per essere catturata da un broglio metafisico. Visti da qui, dal fondo di questa condizione, la politica, il progresso, la storia, forse non erano nemmeno concepibili, (siamo in India), ogni sforzo umano per modificare ciò che è dato, ogni tentativo di non accettare la sorte che tocca nascendo, erano assurdi. (È l’India, è l’India pensava, con la soddisfazione d’aver trovato la chiave, ma anche il sospetto di star rimuginando dei luoghi comuni). Questa accolta di gente menomata non poteva essere chiamata in causa, nella politica, che per testimoniare contro l’ambizione delle forze umane.Il Cottolengo, almeno per adesso, appare ad Amerigo come un broglio che ha a che fare con la vita stessa. Forse davvero il progresso, la politica non servono a niente, il Cottolengo è un luogo in cui l’ambizione delle forze umane è vana. In seguito Amerigo prova, da storicista, a trovare delle coordinate per questo luogo, a vedere la possibilità di un progresso, ma dall’immagine dell’India passa a quella della Svizzera, procede per stereotipi perché non è in grado di capire come possa funzionare una città dell’imperfezione come quella. Le suore, i preti, sono l’altra faccia della medaglia: se gli infermi rappresentano l’impossibilità di azione, il clero è l’affermazione dell’intervento umano. La sintassi è irrequieta, Calvino conduce il discorso senza sapere dove porterà, ha ancora un’enorme fiducia nella poetica dell’impegno ma comincia a mancargli il terreno sotto ai piedi.Nel capitolo XIII, dopo aver parlato al telefono con Lia e aver scoperto che è incinta (con la conseguente crisi di identità derivata dal non comprendere la dinamica del parto, della donna espropriata della propria soggettività per generare), la riflessione sull’umano e soprattutto su cosa sia e quando inizi a essere soggetto diviene centrale nel momento in cui entra in una stanza “camerone” dove sono ricoverate persone disabili che non sono in grado di muoversi:Il grido acuto proveniva da una minuscola faccia rossa, tutta occhi e bocca aperta in un fermo riso, d’un ragazzo a letto, in camicia bianca, seduto, ossia che spuntava col busto dall’imboccatura del letto come una pianta viene su da un vaso, come un gambo di pianta che finiva (non c’era segno di braccia) in quella testa come un pesce, e questo ragazzo-pianta-pesce (fino a dove un essere umano può dirsi umano? Si chiedeva Amerigo) si muoveva su e giù inclinando il busto a ogni “ghiii… ghiii…”Vediamo che Amerigo descrive questo ragazzo attraverso la sovrapposizione di immagini perché non è in grado di definirlo in maniera concisa, come dimostra anche il ricorso all’analogia. Prova a dare forma al soggetto tramite elementi di una biologia non umana, ma non c’è la distanza che si aveva nella descrizione della «donnetta», bensì si ha il tentativo di guardare il ragazzo negli occhi, riconoscerlo come umano e dargli dignità. Più in là, nello stesso stanzone, c’è un padre che prova a comunicare con il figlio paralitico. L’uno è necessario all’altro, c’è reciprocità di legame e quindi forse ciò che definisce l’umano è l’amore. Lo sguardo illuminista di Amerigo si piega al romanticismo, cerca una soluzione al broglio e la trova, sebbene parzialmente, nell’amore di un padre che non può vedere nel proprio figlio altro che lo specchio dell’umanità.Il punto di vista storicista comincia a scemare, Amerigo (come Calvino) cerca di dare valore al dato di natura rifiutando nelle pagine successive il passato, che appare come una trappola perché è concluso, e il futuro, visto come alternativa radicale a ciò che fu e quindi distopico, peggiore. Amerigo si identifica col Cottolengo, con l’hic et nunc, e guarda in faccia la realtà: l’impegno sta svanendo, forse non è più possibile lottare.Il finale, che riprende varie descrizioni precedenti, è sensazionale. Siamo alla fine della giornata, al tramonto:Donne nane passavano in cortile spingendo una carriola di fascine. Il carico pesava. Venne un’altra, grande come una gigantessa, e lo spinse, quasi di corsa, e rise, e tutte risero. Un’altra, pure grande, venne spazzando, con una scopa di saggina. Una grassa grassa spingeva per le stanghe alte un recipiente carretto, su ruota di bicicletta, forse per trasportare la minestra. Anche l’ultima città dell’imperfezione ha la sua ora perfetta, pensò lo scrutatore, l’ora, l’attimo, in cui in ogni città c’è la Città.Si ha finalmente l’armonia. La città dell’imperfezione ha un suo momento perfetto, irrompe la semplicità dell’esistenza e la giornata tanto temuta da Amerigo si scioglie nei gesti domestici, abitudinari. Le donne nane hanno un atteggiamento attivo, sono loro a distinguersi da Amerigo che risulta essere l’unico elemento stonato di un meccanismo perfetto, armonioso e naturale. Ridono, c’è un rovesciamento carnevalesco, dove l’eccezione diviene la regola, ciò che è inconsueto normale. La legge truffa non passerà, il Cottolengo continuerà a essere così com’è, Amerigo, forse, si è evoluto, aprendo la mente anche a ciò che non è razionale, che non riguarda l’umano nel senso stretto del termine.L’opera mette in scena una situazione storica e filosofica che si sta evolvendo. Si intensifica l’elemento saggistico e si recupera l’idea di un racconto dal vero. C’è una resistenza all’invenzione che di lì a poco sparirà in virtù delle Cosmicomiche, l’anticamera del postmodernismo italiano. È qui però, nella Giornata di uno scrutatore, che Italo Calvino prova ad allontanarsi dallo storicismo e dalla poetica dell’impegno, e può farlo per la prima volta solo in un luogo come il Cottolengo, dove ciò che è straniante diviene la regola. Guarda frontalmente la natura e capisce che le costruzioni della storia si sono polverizzate e che l’arte ha una sua autonomia che le permette una ricerca sul piano sovrasensibile.Questo libro, ambientato all’ombra di un paesino siciliano del secondo dopoguerra, ha l’afrore di terra e di mare, di ruggine e di glicine, di realtà e di fantasia, di un’umanità corale e bisbigliante dai molti volti, come le sirene di Ulisse, e di profonde e laboriose solitudini come quelle dei Ciclopi.Sono pagine che forse non potevano essere scritte nell’italiano standard perché ne sarebbe risultato un canto parziale, quasi in falsetto, incapace di restituire le luci e le ombre di un luogo oramai lontano per la scrittrice (che oggi vive a Livorno), ma ancora palpitante nei suoi ricordi.L’identità perduta si fa dunque scrittura ma si esprime in un lessico che risponde a una domanda così tipica del Sud Italia, sottesa a tutto il romanzo: ‘A cu’ apparteni?’. Perché in Pelleossa (minimum fax, 2023) Veronica Galletta usa una lingua mista, un impasto, che ricorda la migliore tradizione del teatro di De Filippo, di italiano e di dialetto, una parlata che dà voce a due anime che convivono nella stessa persona, quella che sta fuori all’isola e quella che, in fondo, è ancora là.Il siciliano di Galletta, il suo siciliano, aspro nelle definizioni e dolce nelle allusioni, è la trascrizione fonetica del parlato, o meglio: dell’ascoltato, ossia di quelle parole che l’autrice ha udito nella parte orientale della Sicilia, di cui è originaria, ma anche di quelle che, nella sua creatività compositiva, sono state rimodellate e diventate, in alcuni casi, neologismi per avvicinare il lettore alle sonorità di una terra che forse può essere compiutamente descritta solo chi la osserva da lontano e le parla.Ci troviamo dunque di fronte a intermezzi di un siciliano ostico nelle prime pagine per chi non ha familiarità con quel dialetto, un siciliano che di pagina in pagina diventa un compagno di viaggio. Ma dobbiamo comunque accettare in questo libro di non capire alcune parole, non alcune cose, come fanno, in fondo, i bambini…Ed è proprio intorno a un bambino singolare che si sviluppa questo romanzo così sonoro.Paolino, «con l’occhi d’aliva e i capelli di castagna suprassutta, come appena arruspigghiato», con quell’aspetto arruffato di chi si è appena svegliato e forse non avrebbe voluto farlo, è un ragazzino solo e timoroso che cerca una famiglia al di fuori della sua famiglia soprannominata i ‘Pelleossa’. Nell’orgogliosa distinzione in paese tra i ‘Sali’, i pescatori, e i ‘Terragni’, i contadini, il piccolo, pur appartenendo al primo gruppo, preferisce rifugiarsi sulle alture, sotto un ulivo.Così, lontano dai pesci di cui ha paura e soprattutto da ciò che il mare inaspettatamente restituisce, può stare in compagnia del suo sguardo lontano per riflettere sulle possibilità della sua diversità e su quella che, suo malgrado, coglie nello sguardo irritato di suo padre e di suo fratello, pescatori indefessi.Non ha amici, i suoi coetanei lo evitano e, osservandone l’indole riflessiva che sfiora a volte la non presenza a sé stesso, lo hanno ribattezzato ‘Ncantesimo’, con la classica prassi dell’ingiuria che è ciò che rappresenta per la comunità e che marchia la sua esistenza come una lettera scarlatta alla Hawthorne. Ma serve una prova di coraggio per eliminare questa ingiuria: raggiungere la casa del pazzo del paese, Filippu, un Polifemo con il suo ‘gregge’, un uomo schivo e, a suo modo, immerso in pensieri altri che passa da vent’anni le sue giornate a scolpire teste di pietra, per sottrargli la mazzetta.L’impresa tuttavia non si risolve nel furto dello strumento del lavoro ma in un incantesimo che fa incontrare due solitudini. Tra loro si instaura un dialogo dove molto si dice e poco si confessa, nel bisogno di interpretarsi a vicenda e raccontarsi le cose del mondo. Quello che è stato, pieno di misteri e di non detti, che ancora martella la testa di Filippu, e quello che sarà per Paolino, così pieno di punti interrogativi su ciò che lo circonda e, in fondo, su sé stesso e sulla propria famiglia, punti interrogativi che gli calano dall’alto come ami da pesca a cui vorrebbe volentieri abboccare. Vecchiaia e infanzia dunque si toccano ma le domande chesi pongono sono le stesse.Grazie a Filippu il ragazzo scopre il dono di sapere sentire più che ascoltare – cosa che gli riesce più naturale con le persone più grandi, certo non con tutte – e di non dare retta alle voci del paese ma di farsi una idea propria su ciò che vede. Quello che si diceva fosse un antro abitato da pazzia luciferina si rivela piuttosto un osservatorio privilegiato sul mondo, dal quale iniziare a scorgere più chiaramente sé stessi e gli altri.Ma è solo un inizio, non c’è mai uno sguardo definitivo perché Paolino acquisisce informazioni su un arcipelago di famiglie e di storie ma molto continua a essere raccontato a metà; gli sguardi, impacciati, si voltano dall’altra parte e si cambia discorso.Cosa stanno nascondendo a Paolino? E ancora: Di che colore è sua appartenenza?Di suo ha capito che i veri diavoli sono quelli che stanno fuori dalla casa di Filippu, in paese. Come ha capito che le teste scolpite si rivolgono solo a lui con quelle parole di conforto e consiglio che si aspetterebbe dal mondo dei vivi mentre invece immagina di sentirle dal mondo dei morti.Ma come gestire quella strana sensazione, la stessa che gli chiude lo stomaco quando è costretto ad andare in barca, quando vede nel teatro dei pupi Gano di Maganza, il traditore, collegando il fatto che suo padre è ingiuriato in paese come ‘Saracino’? Allora avevano ragione i vecchi del paese?A Paolino restano le parole. Quelle per dirsi davanti agli altri: «diverso da tutti, uguale a nessuno» e per creare mondi, non importa se reali o immaginari perché la fantasia è sempre un’altra faccia della realtà che vale la pena viversi. Ma sempre con quella forza di andare al di là delle parole stesse, trovarne di nuove, per raccontare il momento in cui morderemo la realtà che ci è stata promessa o che ci siamo costruiti, anche a volta sognando a occhi aperti, e renderla poesia.